༄༅། །དམངས་དོ་ཧའི་རྣམ་བཤད་དེ་ཉིད་གསལ་བ་སོགས་དང་། དམངས་དོ་ཧའི་འགྲེལ་བཤད་ལྷན་སྐྱེས་སྣང་བ། བཙུན་མོ་དོ་ཧའི་འགྲེལ་བཤད་སྙིང་པོ་རྣམ་ངེས། རྒྱལ་པོ་དོ་ཧའི་འགྲེལ་བཤད་ཟླ་བའི་འོད་ཟེར་སོགས་དང་། དམངས་དོ་ཧའི་འགྲེལ་པ་དྲི་མེད་སྒྲོན་མེ་སོགས་ཕྱོགས་སྒྲིག་བཞུགས་སོ། །
མཛད་པ་པོ། སྒྲུབ་ཐོབ་གླིང་རས། པར་ཕུ་བ་བློ་གྲོས་སེང་གེ །རྒྱལ་དབང་ཀརྨ་པ་རང་བྱུང་རྡོ་རྗེ།
༄༅། །རྒྱ་གར་སྐད་དུ། དོ་ཧ་ཀོ་ཥ་གཱི་ཏི། བོད་སྐད་དུ། དོ་ཧ་མཛོད་ཀྱི་གླུ། འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ། །དུག་ལ་ལྟ་བུའི་སྐལ་མེད་ནི། །ངེས་པར་སྐྱེ་བོ་དམ་པ་ལ། །སྐྱོན་གྱི་དྲི་མས་དགོད་པའི་ཕྱིར། །མཐོང་བ་ཙམ་གྱིས་འཇིགས་པར་བྱོས། །དེ་ཉིད་མི་ཤེས་བྲམ་ཟེ་ནི། །གྱི་ན་རིགས་བྱེད་གཞི་དག་འདོན། །ས་ཆུ་ཀུ་ཤ་དག་བྱེད་དང༌། །ཁྱིམ་ན་གནས་ཤིང་མེ་ལ་བཤྲེག །དོན་མེད་སྦྱིན་ཤྲེག་བྱེད་པ་ནི། །དུ་བས་མིག་ལ་གནོད་པར་བས། །དབྱུ་གུ་དབྱུག་གསུམ་ལེགས་ལྡན་གཟུགས། །ཐ་དད་པ་དང་དད་པས་བསྟན་པ་དང༌། །ཆོས་དང་ཆོས་མིན་ཤེས་པར་མི་མཉམ་ཞིང༌། །འགྲོ་བ་རྣམས་ནི་བརྫུན་པ་ཉིད་དུ་གོལ། །ཨེ་རིའི་ཐལ་བས་ལུས་ལ་བྱུགས་ནས་སུ། །མགོ་ལ་རལ་པའི་ཁུར་བུ་ཁུར་བར་བྱེད། །ཁྱིམ་དུ་མར་མེ་བཏང་ནས་གནས། །མཚམས་སུ་འདུག་ནས་དྲིལ་བུ་འཁྲོལ། །སྐྱིལ་ཀྲུང་བཅས་ནས་མིག་བཙུམས་ཏེ། །རྣ་བར་ཤུབ་ཤུབ་སྐྱེ་བོ་སླུ་བར་བྱེད། །ཁྱོ་མེད་སྐྲ་མེད་འདི་འདྲ་གཞན་ལ་སྟོན། །དབང་རྣམས་བསྐུར་ཞིང་བླ་མའི་ཡོན་རྣམས་ལེན། །སེན་མོ་རིང་ཞིང་ལུས་ལ་དྲི་མས་གཡོགས། །གོས་དང་བྲལ་ཞིང་སྐྲ་ནི་འབལ་བར་བྱེད། །ནམ་མཁའི་ཡིད་ཅན་གནོད་བྱེད་ལམ་གྱི་གཟུགས། །ཐར་པའི་ཆེད་དུ་བདག་ཉིད་འགྲོ་བྱེད་སླུ། །གཅེར་བུས་གལ་ཏེ་གྲོལ་འགྱུར་ན། །ཁྱི་དང་ཝ་སོགས་ཅིས་མི་གྲོལ། །སྤུ་བཏོགས་པས་ནི་གྲོལ་འགྱུར་ན། །བུད་མེད་སྤུ་བཏོགས་གྲོལ་བར་འགྱུར། །མཇུག་སྤུ་བསླང་བས་གྲོལ་འགྱུར་ན། །རྨ་བྱ་གཡག་སོགས་གྲོལ་བར་འགྱུར། །ལངས་ཏེ་ཟ་བས་གྲོལ་འགྱུར་ན། །རྟ་དང་གླང་པོ་ཅི་ཕྱིར་མིན། །མདའ་བསྣུན་ན་རེ་ནམ་མཁའི་ཡིད་ཅན་ལ། །ཐར་པ་ནམ་ཡང་ཡོད་པ་མ་ཡིན་ཟེར། །བདེ་བའི་དེ་ཉིད་དང་ནི་བྲལ་གྱུར་ཞིང༌། །ལུས་ཀྱི་དཀའ་ཐུབ་འབའ་ཞིག་ཙམ་ལྡན་པས། །དགེ་ཚུལ་དགེ་སློང་གནས་བརྟན་ཞེས་བྱ་བས། །བནྡེ་རྣམས་ནི་དེ་ལྟར་རབ་བྱུང་ནས། །ཁ་ཅིག་མདོ་སྡེ་འཆད་པར་བྱེད་ཅིང་འཇུག །ལ་ལ་རོ་གཅིག་སེམས་ཀྱི་ཚུལ་འཛིན་མཐོང༌། །ཁ་ཅིག་ཐེག་ཆེན་དེ་ལ་རྒྱུག་བྱེད་ཅིང༌། །དེ་ནི་གཞུང་ལུགས་ཚད་མའི་བསྟན་བཅོས་ཡིན། །གཞན་ཡང་དཀྱིལ་འཁོར་འཁོར་ལོ་མ་ལུས་བསྒོམ། །ཁ་ཅིག་བཞི་པའི་དོན་འཆད་པ་ལ་ཞུགས། །ལ་ལ་ནམ་མཁའི་ཁམས་ལ་རྟོག་པར་སྣང༌། །གཞན་ཡང་སྟོང་ཉིད་ལྡན་པར་བྱེད་པ་དེ། །ཕལ་ཆེར་མི་མཐུན་ཕྱོགས་ལ་ཞུགས་པ་ཡིན། །ལྷན་ཅིག་སྐྱེས་བྲལ་གཞན་གང་གིས། །མྱ་ངན་འདས་གང་སྒོམ་བྱེད་པ། །དེ་དག་འགས་ཀྱང་དོན་དམ་ནི། །ཅིག་ཤོས་འགྲུབ་པར་མི་འགྱུར་རོ། །གང་ཞིག་གང་ལ་མོས་པར་གྱུར་པ་དེས། །བསམ་གཏན་གནས་པས་ཐར་པ་ཐོབ་བམ་ཅི། །མར་མེ་ཅི་དགོས་ལྷ་བཤོས་དེ་ཅི་དགོས། །དེ་ལ་ཅི་བྱ་གསང་སྔགས་བསྟན་པ་ཅི་ཞིག་དགོས། །འབབ་སྟེགས་འགྲོ་དང་དཀའ་ཐུབ་མི་དགོས་ཏེ། །ཆུ་ལ་ཞུགས་པས་ཐར་པ་ཐོབ་བམ་ཅི། །སྙིང་རྗེ་དང་བྲལ་སྟོང་པ་ཉིད་ཞུགས་གང༌། །དེས་ནི་ལམ་མཆོག་རྙེད་པ་མ་ཡིན་ནོ། །འོན་ཏེ་སྙིང་རྗེ་འབའ་ཞིག་བསྒོམས་ན་ཡང༌། །འཁོར་བ་འདིར་གནས་ཐར་པ་ཐོབ་མི་འགྱུར། །གང་ཡང་གཉིས་པོ་སྦྱོར་བར་ནུས་པ་དེས། །འཁོར་བར་མི་གནས་མྱ་ངན་འདས་མི་གནས། །ཀྱེ་ལགས་གང་སྨྲས་བརྫུན་ཞིང་ལོག་པ་དེ་བོར་ལ། །གང་ལ་ཞེན་པ་ཡོད་པ་དེ་ཡང་ཐོང༌། །རྟོགས་པར་གྱུར་ན་ཐམས་ཅད་དེ་ཡིན་ཏེ། །དེ་ལ་གཞན་པ་སུས་ཀྱང་ཤེས་མི་འགྱུར། །ཀློག་པ་དེ་ཡིན་འཛིན་དང་སྒོམ་པ་དེ་ཡིན་ཏེ། །བསྟན་བཅོས་སྙིང་ལ་འཆད་པའང་དེ་ཡིན་ནོ། །དེ་མི་མཚོན་པའི་ལྟ་བ་ཡོད་མིན་ཏེ། །འོན་ཀྱང་གཅིག་བུ་བླ་མའི་ཞལ་ལ་ལྟོས་པ་ཡིན། །བླ་མས་སྨྲས་པ་གང་གི་སྙིང་ཞུགས་པ། །ལག་པའི་མཐིལ་དུ་གནས་པའི་གཏེར་མཐོང་འདྲ། །གཉུག་མའི་རང་བཞིན་བྱིས་པས་མ་མཐོང་བར། །འཁྲུལ་པས་བྱིས་པ་བསླུས་ཞེས་མདའ་བསྣུན་སྨྲ། །བསམ་གཏན་མེད་ཅིང་རབ་ཏུ་འབྱུང་བ་མེད། །ཁྱིམ་ན་གནས་ཤིང་ཆུང་མ་དག་དང་ལྷན་ཅིག་ཏུ། །གང་ཞིག་ཡུལ་གྱི་དགའ་བས་བཅིངས་ལས་མི་གྲོལ་ན། །མདའ་བསྣུན་ད་ནི་དེ་ཉིད་ཤེས་པ་ཡིན་ཞེས་སྨྲ། །གལ་ཏེ་མངོན་དུ་གྱུར་ན་བསམ་གཏན་ཅི། །གལ་ཏེ་ལྐོག་ཏུ་གྱུར་ན་མུན་པ་འཇལ། །ལྷན་ཅིག་སྐྱེས་པའི་རང་བཞིན་དེ་ཉིད་ནི། །དངོས་དང་དངོས་པོ་མེད་པ་མ་ཡིན་ཏེ། །མདའ་བསྣུན་འོ་དོད་རྟག་ཏུ་འབོད་པར་བྱེད། །གང་ཞིག་བླངས་ནས་སྐྱེ་ཤི་གནས་གྱུར་པ། །དེ་ཉིད་བླངས་ནས་བདེ་ཆེན་མཆོག་གྲུབ་ཅེས། །སྐད་གསང་མཐོན་པོས་མདའ་བསྣུན་སྨྲ་བྱེད་ཀྱང༌། །བྱོལ་སོང་འཇིག་རྟེན་མི་གོ་ཇི་ལྟར་བྱ། །བསམ་གཏན་བྲལ་བས་ཅི་ཞིག་བསམ་བྱར་ཡོད། །བརྗོད་དུ་མེད་གང་ཇི་ལྟར་བཤད་དུ་ཡོད། །སྲིད་པའི་ཕྱག་རྒྱས་འགྲོ་བ་མ་ལུས་བསླུས། །རང་བཞིན་གཉུག་མ་སུས་ཀྱང་བླངས་པ་མེད། །རྒྱུད་མེད་སྔགས་མེད་བསམ་བྱ་བསམ་གཏན་མེད། །དེ་ཀུན་རང་ཡིད་འཁྲུལ་བར་བྱེད་པའི་རྒྱུ། །རང་བཞིན་དག་པའི་སེམས་ལ་བསམ་གཏན་དག་གིས་མི་བསླད་དེ། །བདག་གི་དེ་ཉིད་བདེ་ལ་གནས་ཤིང་གདུང་བར་མ་བྱེད་ཅིག །ཟ་ཞིང་འཐུང་ལ་གཉིས་སྤྲོད་ཀྱིས་དགའ་ཞིང༌། །རྟག་ཏུ་ཡང་དང་ཡང་དུ་འཁོར་ལོ་འགེངས། །ཆོས་འདི་ལྟ་བུས་འཇིག་རྟེན་ཕ་རོལ་འགྲུབ་འགྱུར་ཏེ། །རྨོངས་པ་འཇིག་རྟེན་མགོན་བོར་རྡོག་པས་མནན་ནས་སོང༌། །གང་དུ་རླུང་དང་སེམས་ནི་མི་རྒྱུ་ཞིང༌། །ཉི་མ་ཟླ་བ་འཇུག་པ་མེད་གྱུར་པ། །མི་ཤེས་པ་དག་གནས་དེ་དབུགས་ཕྱུང་ཅིག །མདའ་བསྣུན་གྱིས་ནི་མན་ངག་ཐམས་ཅད་བསྟན་ནས་སོང༌། །གཉིས་སུ་མི་བྱ་གཅིག་ཏུ་བྱ་བ་སྟེ། །རིགས་ལ་བྱེ་བྲག་དག་ཏུ་མ་འབྱེད་པར། །ཁམས་གསུམ་མ་ལུས་འདི་དག་ཐམས་ཅད་ནི། །འདོད་ཆགས་ཆེན་པོ་གཅིག་ཏུ་ཁ་དོག་སྒྱུར་ཅིག་དང༌། །དེར་ནི་ཐོག་མ་དབུས་མཐའ་མེད། །ཇི་སྲིད་མྱ་ངན་འདས་པ་མིན། །བདེ་བ་ཆེན་པོ་མཆོག་འདི་ལ། །བདག་དང་གཞན་དུ་ཡོད་མ་ཡིན། །མདུན་དང་རྒྱབ་དང་ཕྱོགས་བཅུ་རུ། །གང་གང་མཐོང་བ་དེ་དེ་ཉིད། །དེ་རིང་ཉིད་དུ་མགོན་པོ་ད་ལྟར་འཁྲུལ་པ་ཆད། །ད་ནི་སུ་ལའང་དྲི་བར་མི་བྱའོ། །དབང་པོ་གང་དུ་ནུབ་གྱུར་ཅིང༌། །རང་གི་ངོ་བོར་ཉམས་པར་འགྱུར། །གྲོགས་དག་དེ་ནི་ལྷན་ཅིག་སྐྱེས་པའི་ལུས། །བླ་མའི་ཞལ་ལས་གསལ་བར་དྲིས། །ཡིད་ནི་གར་འཆིང་རླུང་གར་དེངས། །ས་སྟེང་འདི་ན་ཡན་ལག་གནས། །དེ་ནི་རྨོངས་པས་མཚམས་སུ་ཡོངས་ཤེས་བྱ། །གཏི་མུག་རྒྱ་མཚོ་འཆད་པ་གང་ཤེས་པ། །འདི་ནི་བདེ་ཆེན་མཆོག་ཡིན་ཏེ། །ས་ར་ཧ་ཡིས་བསྟན་ནས་འགྲོ། །ཀྱེ་ཧོ་འདི་ནི་རང་རིག་ཡིན་པ་སྟེ། །འདི་ལ་འཁྲུལ་པ་མ་བྱེད་ཅིག །དངོས་དང་དངོས་མེད་བདེ་བར་གཤེགས་པའི་འཆིང་བ་སྟེ། །སྲིད་དང་མཉམ་ཉིད་ཐ་དད་མ་འབྱེད་པར། །གཉུག་མའི་ཡིད་ནི་གཅིག་ཏུ་གཏོད་དང་རྣལ་འབྱོར་པ། །ཆུ་ལ་ཆུ་བཞག་བཞིན་དུ་ཤེས་པར་བྱོས། །བསམ་གཏན་བརྫུན་པས་ཐར་པ་རྙེད་མིན་ནོ། །སྒྱུ་ལུས་དྲ་བས་ཇི་ལྟར་པང་དུ་འཁྱུད། །བླ་མ་དམ་པའི་བཀའ་ཡིས་བདེ་བར་ཡིད་ཆེས་པར། །ང་ཡིས་བརྗོད་དུ་ཡོད་མིན་ཞེས་ནི་མདའ་བསྣུན་སྨྲ། །གདོད་ནས་དག་པ་ནམ་མཁའི་རང་བཞིན་ལ། །བལྟས་ཤིང་བལྟས་ཤིང་མཐོང་བ་འགག་པར་འགྱུར། །དེ་ལྟ་བུ་ཉིད་དུས་སུ་འགོག་པར་འགྱུར། །གཉུག་མ་ཉིད་ལ་སྐྱོན་གྱིས་བྱིས་པ་བསླུས། །སྐྱེ་བོ་མ་ལུས་ལྷག་པར་སུན་འབྱིན་ཅིང༌། །ང་རྒྱལ་སྐྱོན་གྱིས་དེ་ཉིད་མཚོན་མི་ནུས། །འཇིག་རྟེན་མ་ལུས་བསམ་གཏན་གྱིས་རྨོངས་འགྱུར། །གཉུག་མའི་རང་བཞིན་སུས་ཀྱང་མཚོན་དུ་མེད། །སེམས་ཀྱི་རྩ་བ་མིན་མཚོན་ཏེ། །ལྷན་ཅིག་སྐྱེས་པ་རྣམ་གསུམ་གྱི། །གང་ལས་དེ་སྐྱེས་གང་དུ་ནུབ། །གང་དུ་གནས་འགྱུར་གསལ་བར་མི་ཤེས་སོ། །རྩ་བ་བྲལ་བའི་དེ་ཉིད་གང་སེམས་པ། །བླ་མའི་མན་ངག་མཐོང་བ་དེ་ཡིས་ཆོག །འཁོར་བའི་རང་བཞིན་སེམས་ཀྱི་ངོ་བོ་ཉིད་ཡིན་ཞེས། །རྨོངས་རྣམས་མདའ་བསྣུན་གྱིས་སྨྲས་ཙེ་ནེ་ཤེས་པར་བྱོས། །གཉུག་མའི་རང་བཞིན་ཚིག་གིས་མི་བརྗོད་ཀྱང༌། །སློབ་དཔོན་མན་ངག་མིག་གིས་མཐོང་བར་འགྱུར། །ཆོས་དང་ཆོས་མིན་མཉེས་ནས་ཟོས་པ་ཡིས། །འདི་ལ་ཉེས་པ་རྡུལ་ཙམ་ཡོད་མ་ལགས། །གཉུག་མའི་ཡིད་ནི་གང་ཚེ་སྦྱངས་གྱུར་པ། །དེ་ཚེ་བླ་མའི་ཡོན་ཏན་སྙིང་ལ་འཇུག་པར་འགྱུར། །འདི་ལྟར་རྟོགས་ནས་མདའ་བསྣུན་གླུ་ལེན་ཏེ། །སྔགས་དང་རྒྱུད་རྣམས་གཅིག་ཀྱང་མ་མཐོང་ངོ༌། །འགྲོ་རྣམས་ལས་ཀྱིས་སོ་སོར་བཅིངས་གྱུར་ཏེ། །ལས་ལས་གྲོལ་ན་ཡིད་ནི་ཐར་པ་ཡིན། །རང་རྒྱུད་གྲོལ་ན་ངེས་པར་གཞན་མེད་དེ། །མཆོག་གི་མྱ་ངན་འདས་པ་ཐོབ་པར་འགྱུར། །སེམས་ཉིད་གཅིག་པུ་ཀུན་གྱི་ས་བོན་ཏེ། །གང་ལ་སྲིད་དང་མྱ་ངན་འདས་འཕྲོ་བ། །འདོད་པའི་འབྲས་བུ་སྟེར་བར་བྱེད་པ་ཡི། །ཡིད་བཞིན་ནོར་འདྲའི་སེམས་ལ་ཕྱག་འཚལ་ལོ། །སེམས་བཅིངས་པས་ནི་འཆིངས་འགྱུར་ཏེ། །དེ་ཉིད་གྲོལ་ན་ཐེ་ཚོམ་མེད། །བླུན་པོ་གང་གིས་འཆིང་འགྱུར་བ། །མཁས་རྣམས་དེ་ཡིས་མྱུར་དུ་གྲོལ། །སེམས་ནི་ནམ་མཁའ་འདྲ་བར་གཟུང་བྱ་སྟེ། །ནམ་མཁའི་རང་བཞིན་ཉིད་དུ་སེམས་གཟུང་བྱ། །ཡིད་དེ་ཡིད་མ་ཡིན་པར་བྱེད་འགྱུར་ན། །དེས་ནི་བླ་མེད་བྱང་ཆུབ་ཐོབ་པར་འགྱུར། །མཁས་འདྲར་བྱས་ན་རླུང་ནི་རྣམ་པར་འཆིང༌། །མཉམ་ཉིད་ཡོངས་སུ་ཤེས་པས་རབ་ཏུ་ཐིམ། །མདའ་བསྣུན་གྱིས་སྨྲས་ནམ་ཞིག་ནུས་ལྡན་ན། །མི་རྟག་གཡོ་བ་མྱུར་དུ་སྤོང་བར་འགྱུར། །རླུང་དང་མེ་དང་དབང་ཆེན་འགགས་པ་ན། །བདུད་རྩི་རྒྱུ་བའི་དུས་སུ་རླུང་ནི་སེམས་ལ་འཇུག །ནམ་ཞིག་སྦྱོར་བཞི་གནས་གཅིག་ལ་ནི་ཞུགས་པ་ན། །བདེ་ཆེན་མཆོག་ནི་ནམ་མཁའི་ཁམས་སུ་མི་ཤོང་ངོ༌། །ཁྱིམ་དང་ཁྱིམ་ན་དེ་ཡིས་གཏམ་སྨྲ་ཡང༌། །བདེ་ཆེན་གནས་ནི་ཡོངས་སུ་ཤེས་པ་མེད། །འགྲོ་ཀུན་བསམ་པས་སུན་འབྱིན་མདའ་བསྣུན་སྨྲ། །བསམ་གྱིས་མི་ཁྱབ་གྲུབ་པ་འགའ་ཡང་མེད། །སྲོག་ཆགས་ཐམས་ཅད་ཀུན་ལ་ཡང༌། །དེ་ཉིད་ཡོད་དེ་རྟོགས་པ་མེད། །ཐམས་ཅད་རོ་མཉམ་རང་བཞིན་པས། །བསམ་པས་ཡེ་ཤེས་བླ་མེད་པའོ། །ཁ་སང་དེ་རིང་དེ་བཞིན་སང་དང་གཞན། །དོན་རྣམས་ཕུན་སུམ་ཚོགས་པར་སྐྱེ་བོ་འདོད། །ཀྱེ་ཧོ་བཞིན་བཟངས་སྙིམ་པ་ཆུས་བཀང་བ། །འཛགས་པ་བཞིན་དུ་ཉམས་པ་མ་ཚོར་རོ། །བྱ་བ་བྱེད་དང་བྱ་བ་མིན་བྱེད་པ། །ངེས་པར་རྟོགས་ན་འཆིང་དང་གྲོལ་བ་མེད། །ཡི་གེ་མེད་ལས་འཆད་པར་ཡོད་འདོད་པ། །གང་ཞིག་རྣལ་འབྱོར་བརྒྱ་ལ་འགའ་ཡིས་མཚོན། །འཇུར་བུས་བཅིངས་པའི་སེམས་འདི་ནི། །གློད་ན་གྲོལ་བར་ཐེ་ཚོམ་མེད། །དངོས་པོ་གང་གི་རྨོངས་པས་འཆིངས། །མཁས་རྣམས་དེ་ཡིས་རྣམ་པར་གྲོལ། །བཅིངས་པ་དག་ནི་ཕྱོགས་བཅུར་འགྲོ་བ་རྩོམ། །མཐོང་བར་གྱུར་ན་མི་གཡོ་བརྟན་པར་གནས། །གོ་བཀོག་རྔ་མོ་ལྟ་བུར་བདག་གིས་རྟོགས། །བུ་ཁྱོད་རྣམས་ཀྱང་རང་ལ་ཆེར་ཏེ་ལྟོས། །ཀྱེ་ལགས་དབང་པོ་ལྟོས་ཤིག་དང༌། །འདི་ལས་ངས་ནི་མ་གཏོགས་སོ། །ལས་ཟིན་པ་ཡི་སྐྱེས་བུ་ཡི། །དྲུང་དུ་སེམས་ཐག་གཅད་པར་བྱོས། །རླུང་བཅིངས་པ་ལ་རང་ཉིད་མ་སེམས་སྐྱེ། །ཤིང་གི་རྣལ་འབྱོར་སྣ་རྩེར་མ་འདུག་ཅིག །ཨེ་མའོ་མ་ཡིན་ལྷན་ཅིག་སྐྱེས་པ་མཆོག་ཆགས་བྱོས། །སྲིད་པའི་སྣ་རྩེར་འཆིང་བ་ཡང་དག་སྤང༌། །འདི་ནི་ཡིད་འདུས་པ་ལ་རླུང་གི་རླབས། །གཡོ་ཞིང་འཕྱར་ལ་ཤིན་ཏུ་མི་ཤྲུན་འགྱུར། །ལྷན་ཅིག་སྐྱེས་པའི་རང་བཞིན་རྟོགས་གྱུར་ན། །དེ་ཡིས་བདག་ཉིད་བརྟེན་པར་གྱུར་པ་ཡིན། །གང་ཚེ་ཡིད་ནི་ཉེ་བར་འགགས་གྱུར་ན། །ལུས་ཀྱི་འཆིང་བ་རྣམ་པར་འཆད་པར་འགྱུར། །གང་ཚེ་ལྷན་ཅིག་སྐྱེས་དང་རོ་མཉམ་པ། །དེ་ཚེ་དམན་པའི་རིགས་དང་བྲམ་ཟེ་མེད། །འདི་ནི་ཟླ་བ་རྒྱ་མཚོ་ཉིད་དང་ནི། །འདི་ནི་གངྒཱའི་རྒྱ་མཚོ་ཉིད་དང་ནི། །བཱ་རཱ་ཎ་སཱི་ཤྲ་ཡ་གྷ་ཡ་ཏི། །འདི་ནི་ཟླ་བ་གསལ་བྱེད་ཉིད། །ཞིང་ཀུན་གནས་དང་ཉེ་བའི་གནས་སོགས་པ། །ཕྱིན་ཏེ་བལྟས་པའི་རྟོགས་པ་གང་སྨྲ་བ། །ལུས་དང་འདྲ་བའི་མུ་གནས་གཞན་ན་མེད། །དགེ་བ་ང་ཡིས་ངེས་པར་ཡང་དག་མཐོང༌། །འདབ་ལྡན་པདྨའི་སྡོང་པོ་གེ་སར་གྱི་དབུས་ན། །ཤིན་ཏུ་ཕྲ་བའི་རྣལ་མ་དྲི་དང་ཁ་དོག་ལྡན། །བྱེ་བྲག་འོངས་ཤིང་རྨོངས་པ་མྱ་ངན་གྱིས། །གདུངས་པའི་འབྲས་བུ་མེད་པར་མ་བྱེད་ཅིག །གང་ཚེ་ཚངས་པ་ཁྱབ་འཇུག་མིག་གསུམ་དང༌། །འཇིག་རྟེན་མ་ལུས་ཐམས་ཅད་གཞིར་གྱུར་པ། །རིགས་མེད་དེ་ལ་མཆོད་ན་ལས་ཀྱི་ཡང༌། །མཐའ་ཡི་ཚོགས་ནི་ཡང་དག་ཟད་པར་འགྱུར། །ཀྱེ་ཧོ་བུ་ཉོན་རྩོད་པའི་རོ་ནི་དག་པར་ཡང་དག་གནས་ཤེས་པ། །འགྲོ་བ་འཆད་ཅིང་འདོན་ལ་སོགས་པས་དེ་ནི་ཤེས་པར་ནུས་མ་ཡིན། །ཀྱེ་ཧོ་བུ་ཉོན་དེ་ཉིད་སྣ་ཚོགས་ཀྱིས། །རོ་འདི་བསྟན་པར་ནུས་པ་མ་ཡིན་ཏེ། །བདེ་བའི་གནས་མཆོག་རྟོག་སྤངས་ཏེ། །འགྲོ་བ་ཉེ་བར་སྐྱེ་བ་ཉིད་བཞིན་ནོ། །བློ་ནི་རྣམ་འགགས་ཡིད་ནི་ཕམ་གྱུར་པ། །གང་དུ་མངོན་པའི་ང་རྒྱལ་ཆད་པའོ། །དེ་ཉིད་སྒྱུ་མའི་རང་བཞིན་མཆོག་ཏུ་རྟོག་པ་སྟེ། །དེ་ལ་བསམ་གཏན་འཆིང་བ་དེས་ནི་ཅི་བྱར་ཡོད། །དངོས་པོར་སྐྱེས་པ་མཁའི་ལྟར་རབ་ཞི་ན། །དངོས་པོ་རྣམ་སྤངས་ཕྱི་ནས་ཅི་ཞིག་སྐྱེ། །གདོད་ནས་སྐྱེ་མེད་རང་བཞིན་ཡིན་པ་ལ། །དེ་རིང་དཔལ་ལྡན་བླ་མ་བསྟན་པས་རྟོགས། །མཐོང་དང་ཐོས་དང་རེག་དང་དྲན་པ་དང༌། །ཟ་སྣོམ་འཁྱམ་དང་འགྲོ་དང་འདུག་པ་དང༌། །ཅལ་ཅོལ་གཏམ་དང་ལན་སྨྲ་གྱུར་པ་ལ། །སེམས་སོ་ཞེ་ན་གཅིག་གི་རྣམ་པ་ལ་མི་བསྐྱོད། །གང་ཞིག་བླ་མའི་མན་ངག་བདུད་རྩིའི་ཆུ། །གདུང་སེལ་བསིལ་བ་ངོམས་པར་མི་འཐུང་བར། །དེ་ནི་བསྟན་བཅོས་དོན་མང་མྱ་ངམ་གྱི། །ཐང་ལ་སྐོམ་པས་གདུངས་ཏེ་འཆི་བར་ཟད། །བླ་མས་བསྟན་པ་བརྗོད་མིན་ན། །སློབ་མས་གོ་བ་མ་ཡིན་ཏེ། །ལྷན་ཅིག་སྐྱེས་པ་བདུད་རྩིའི་རོ། །གང་གིས་ཇི་ལྟར་བསྟེན་པར་བྱ། །ཚད་མར་འཛིན་པའི་དབང་གིས་སུ། །བླུན་པོས་བྱེ་བྲག་རྙེད་པ་སྟེ། །དེ་ཚེ་རྡོལ་པའི་ཁྱིམ་དུ་རོལ། །འོན་ཀྱང་དྲི་མས་མི་གོས་སོ། །གང་ཚེ་སློང་ན་ཤྲང་ཁའི་ཁམ་ཕོར་གྱིས་སྤྱོད་དེ། །བདག་ནི་རྒྱལ་པོ་ཡིན་ན་སླར་ཡང་ཅི་བྱར་ཡོད། །དབྱེ་བ་རྣམ་པར་སྤངས་ནས་དེ་ཉིད་གནས་པ་ལ། །རང་བཞིན་མི་གཡོ་བཏང་སྙོམས་ལྷུན་གྱིས་གྲུབ། །མྱ་ངན་འདས་པ་ལ་གནས་སྲིད་པར་མཛེས། །ནད་གཞན་དག་ལ་སྨན་གཞན་གཏང་མི་བྱ། །བསམ་དང་བསམ་བྱ་རབ་ཏུ་སྤངས་ནས་སུ། །ཇི་ལྟར་བུ་ཆུང་ཚུལ་དུ་གནས་པར་བྱ། །བླ་མའི་ལུང་ལ་བསྒྲིམས་ཏེ་རབ་འབད་ན། །ལྷན་ཅིག་སྐྱེས་པ་འབྱུང་བར་ཐེ་ཚོམ་མེད། །ཁ་དོག་ཡོན་ཏན་ཡི་གེ་དཔེ་བྲལ་བ། །སྨྲ་རུ་མི་བཏུབ་དེ་ནི་བདག་གིས་གྱི་ན་མཚོན། །གཞོན་ནུ་མ་ཡི་བདེ་བ་སྙིང་ལ་ཞེན་པ་བཞིན། །དབང་ཕྱུག་དམ་པ་དེ་ནི་སུ་ལ་བསྟན་ནུས་སམ། །དངོས་དང་དངོས་མེད་ཡོངས་སུ་བཅད་པ་དང༌། །དེར་ནི་འགྲོ་བ་མ་ལུས་རབ་ཏུ་ཐིམ་པར་འགྱུར། །གང་ཚེ་ཡིད་ནི་མི་གཡོ་རང་གནས་བརྟན་པ་སྟེ། །དེ་ཚེ་འཁོར་བའི་དངོས་པོ་ལས་ནི་རང་གྲོལ་འགྱུར། །གང་ཚེ་བདག་གཞན་ཡོངས་སུ་ཤེས་མེད་ནི། །དེ་ཚེ་བླ་མེད་ལུས་ནི་ཐོབ་པར་འགྱུར། །དེ་ལྟར་བསྟན་པ་ཉིད་ལས་ངེས་པར་མ་འཁྲུལ་པར། །རང་གིས་རང་ལ་ལེགས་པར་ཤེས་པར་བྱས་ནས་ནི། །རྡུལ་མིན་རྡུལ་བྲལ་མ་ཡིན་སེམས་ཀྱང་མིན། །དངོས་པོ་དེ་དག་གདོད་ནས་ཞེན་པ་མེད། །མདའ་བསྣུན་གྱིས་སྨྲས་དེ་ཙམ་ཞིག་ཏུ་ཟད། །ཀྱེ་ཧོ་མ་ལུས་དྲི་མེད་དོན་དམ་ཤེས་པར་བྱོས། །ཁྱིམ་ན་གནས་པ་ཕྱི་རོལ་སོང་ནས་ཚོལ། །ཁྱིམ་བདག་མཐོང་ནས་ཁྱིམ་ཚེས་དག་ལ་དྲི། །མདའ་བསྣུན་གྱིས་སྨྲས་བདག་ཉིད་ཤེས་པར་བྱོས། །བླུན་པོས་བསམ་གཏན་བསམ་བྱ་བཟླས་བརྗོད་མིན། །གང་ཚེ་བླ་མས་བསྟན་ཅིང་ཐམས་ཅད་ཤེས་བྱས་ཀྱང༌། །བདག་གིས་ཡོངས་སུ་བརྟགས་པས་ཐར་པ་ཐོབ་བམ་ཅི། །ཡུལ་རྣམས་བགྲོད་ཅིང་གདུང་བས་ཉེན་བྱས་ཀྱང༌། །ལྷན་ཅིག་སྐྱེས་པ་མི་རྙེད་སྡིག་པས་འཛིན། །ཡུལ་རྣམས་བསྟེན་པས་ཡུལ་གྱིས་མི་གོས་སོ། །ཨུཏྤལ་འདབ་མ་ཆུ་ཡིས་མ་རེག་བཞིན། །གང་ལྟར་རྩ་བ་རྣལ་འབྱོར་སྐྱབས་སུ་འགྲོ། །དུག་གི་སྔགས་ཅན་དུག་གིས་ག་ལ་ཚུགས། །ལྷ་ལ་མཆོད་པ་ཁྲི་ཕྲག་བྱིན་ནས་ཀྱང༌། །བདག་ཉིད་དེ་ཡིས་འཆིང་འགྱུར་ཅི་ཞིག་བྱ། །དེ་འདྲས་འཁོར་བ་འདི་ནི་འཆད་མིན་ཏེ། །གཉུག་མའི་རང་བཞིན་མ་རྟོགས་རྒལ་མི་ནུས། །མིག་ནི་མི་འཛུམས་སེམས་ཀྱང་མི་འགོག་དང༌། །རླུང་འགོག་པ་ནི་དཔལ་ལྡན་བླ་མས་རྟོགས། །གང་ཚེ་རླུང་རྒྱུ་དེ་ནི་མི་གཡོ་སྟེ། །འཆིང་བའི་ཚེ་ན་རྣལ་འབྱོར་པས་ཅི་བྱ། །ཇི་སྲིད་དབང་པོ་ཡུལ་གྱི་གྲོང་ལ་ལྷུང༌། །དེ་སྲིད་རང་ཉིད་ལས་མེད་རབ་ཏུ་རྒྱས། །ཁྱེད་ཅག་ད་ལྟར་ཅི་བྱེད་སོམ་དང་ཀྱེ། །དེ་ནི་ཤིན་ཏུ་དཀའ་བའི་དགོངས་པ་འཇུག །གང་ཞིག་གང་ལ་གནས་པ་ནི། །དེ་ནི་དེ་རུ་མི་མཐོང་སྟེ། །མཁས་པ་ཐམས་ཅད་བསྟན་བཅོས་འཆད་པ་ཡིས། །ལུས་ལ་སངས་རྒྱས་ཡོད་པར་མ་རྟོགས་སོ། །གླང་ཆེན་ལོབས་ནས་སེམས་ཚགས་ཆུད་པས་ན། །དེར་ནི་འགྲོ་འོང་ཆད་ནས་ངལ་བ་སྟེ། །འདི་ལྟར་རྟོགས་ན་གང་དུའང་དྲི་ས་མེད། །མཁས་པ་ངོ་ཚ་མེད་པས་དེ་མ་རྟོགས། །གསོན་པ་གང་ཞིག་རྣམ་པར་མ་གྱུར་པ། །དེ་ནི་རྒས་ཤིང་འཆི་བར་འགྱུར་རམ་ཅི། །བླ་མས་བསྟན་པ་དྲི་མེད་བློ་གྲོས་ནི། །དེ་ཉིད་གཏེར་ཡིན་གཞན་པ་གང་ཞིག་ལོ། །ཡུལ་ཉིད་རྣམ་པར་དག་སྟེ་བསྟན་བྱ་མིན། །སྟོང་པ་འབའ་ཞིག་གིས་ནི་སྤྱད་པར་བྱ། །ཇི་ལྟར་གཟིངས་ལས་འཕུར་བའི་བྱ་རོག་བཞིན། །སྐོར་ཞིང་སྐོར་ཞིང་སླར་ཡང་དེ་རུ་འབབ། །ཐག་པ་ནག་པོའི་དུག་སྦྲུལ་བཞིན། །མཐོང་བ་ཙམ་གྱིས་སྔངས་བར་འགྱུར། །གྲོགས་དག་སྐྱེ་བོ་དམ་པ་ནི། །ཡུལ་གཉིས་སྐྱོན་གྱིས་བཅིང་བར་འགྱུར། །ཡུལ་ལ་ཞེན་པས་འཆིང་བར་མ་བྱེད་ཅིག །ཀྱེ་ཧོ་རྨོངས་པ་མདའ་བསྣུན་གྱིས་སྨྲས་པ། །ཉ་དང་ཕྱེ་ལེབ་གླང་ཆེན་བུང་བ་དང༌། །འདི་ནི་རི་དྭགས་བཞིན་དུ་བྱ་བར་བྱོས། །གང་ཞིག་སེམས་ལས་རྣམ་འཕྲོས་པ། །དེ་སྲིད་མགོན་པོའི་རང་བཞིན་ཏེ། །ཆུ་དང་རླབས་དག་གཞན་ཡིན་ནམ། །སྲིད་དང་མཉམ་ཞིང་ནམ་མཁའི་རང་བཞིན་ནོ། །གང་ཞིག་བསྟན་ཏེ་གང་ཐོས་པ། །དགོངས་པ་གང་ཡིན་དམ་པར་སྐྱོལ་བ་ན། །ཉི་ཟེར་ལྐུགས་པ་ས་ཡི་རྡུལ་བཞིན་བརླག །སྙིང་ག་ཉིད་དུ་ནུབ་པར་གྱུར་པ་ཡིན། །ཇི་ལྟར་ཆུ་ལ་ཆུ་བཞག་ན། །དེ་རྙེད་ཆུ་རུ་རོ་མཉམ་འགྱུར། །སྐྱོན་དང་ཡོན་ཏན་མཉམ་ལྡན་སེམས། །མགོན་པོ་སུས་ཀྱང་མཐོང་མི་འགྱུར། །རྨོངས་པ་དག་ལ་གཉེན་པོ་གང་ཡང་མེད། །ནགས་ལ་མཆེད་པའི་མེ་ལྕེ་བཞིན། །གདོང་དུ་བབ་པའི་འདི་ལྟར་སྣང་བ་ཀུན། །སེམས་ཀྱི་རྩ་བ་སྟོང་པ་ཉིད་དུ་ལྷན་ཅིག་བྱོས། །གལ་ཏེ་ཡིད་དུ་འོང་ངམ་སྙམ་པའི་སེམས། །སྙིང་ལ་བབ་པ་གཅེས་པར་བྱས་ན་ནི། །ཏིལ་གྱི་ཤུན་པ་ཙམ་གྱི་ཟུག་རྔུས་ཀྱང༌། །ནམས་ཀྱང་སྡུག་བསྔལ་འབའ་ཞིག་བྱེད་པར་ཟད། །དེ་ལྟར་ཡིན་ཏེ་དེ་ལྟར་མ་ཡིན་ནོ། །གྲོགས་པོ་ཕག་དང་གླང་ཆེན་ལྟོས། །ཇི་ལྟར་ཡིད་བཞིན་ནོར་བུའི་དགོས་པ་བཞིན། །འཁྲུལ་པ་ཞིག་པའི་མཁས་པ་ངོ་མཚར་ཆེ། །རང་ལ་རང་རིག་བདེ་བ་ཆེན་པོའི་བག་ཆགས་གཟུགས། །ཐམས་ཅད་དེ་ཚེ་མཁའ་མཉམ་བྱེད་པར་འགྱུར། །ཟླ་ལ་ཀུ་ཊ་སྨོས་སུ་ཅི་རུང་སྟེ། །རང་བཞིན་མཁའ་མཉམ་ཡིད་ཀྱིས་འཛིན་པ་ཡིན། །ཡིད་དེ་ཡིད་མ་ཡིན་པར་བྱེད་འགྱུར་ན། །རང་བཞིན་ལྷན་ཅིག་སྐྱེས་པ་མཆོག་ཏུ་མཛེས། །ཁྱིམ་དང་ཁྱིམ་ན་དེ་ནི་བརྗོད་མིན་ཏེ། །བདེ་ཆེན་གནས་ནི་ཡོངས་སུ་ཤེས་པ་མིན། །འགྲོ་ཀུན་སེམས་ཁྲལ་ཁུར་བ་མདའ་བསྣུན་འདྲ། །དེ་ནི་བསམ་མེད་སུས་ཀྱང་རྟོགས་མ་ཡིན། །བདེ་གསང་ཡན་ལག་ཡོངས་སུ་སྤངས་པ་ན། །བསྒོམ་དང་མི་སྒོམ་དབྱེར་མེད་བདག་གིས་མཐོང༌། །ཡུལ་གྱིས་མཚོན་པས་གཞན་དག་བསམ་པར་བྱེད། །དེ་ཉིད་བསམ་པས་མ་རྟོགས་རང་གཞན་འགགས་པར་འགྱུར། །གལ་ཏེ་སེམས་ཀྱིས་སེམས་ནི་མཚོན་དུ་འགྲོ། །རྣམ་རྟོག་དང་ནི་མི་གཡོ་བརྟན་པར་གནས། །ཇི་ལྟར་ལན་ཚྭ་ཆུ་ལ་ཐིམ་པ་ལྟར། །དེ་ལྟར་སེམས་ནི་རང་བཞིན་ལ་ཐིམ་འགྱུར། །དེ་ཚེ་བདག་དང་གཞན་ནི་མཉམ་པར་མཐོང༌། །འབད་དེ་བསམ་གཏན་བྱས་པས་ཅི་བྱར་ཡོད། །ལྷན་ཅིག་ལ་ནི་ལུང་རྣམས་མ་ལུས་མཐོང༌། །རང་གི་འདོད་པ་མང་པོ་གསལ་བར་སྣང༌། །མགོན་པོ་བདག་ཉིད་གཅིག་པུ་གཞན་རྣམས་འགལ། །ཁྱིམ་དང་ཁྱིམ་ན་གྲུབ་མཐའ་དེ་གྲུབ་བོ། །གཅིག་ཟོས་པས་ནི་ཐམས་ཅད་ཚིག །ཕྱི་རོལ་སོང་ནས་ཁྱིམ་བདག་ཚོལ། །འོངས་ཀྱང་མ་མཐོང་ཕྱིན་ཀྱང་མེད། །འདུག་པར་གྱུར་ཀྱང་ངོ་མ་ཤེས། །དབའ་རླབས་མེད་པའི་དབང་ཕྱུག་མཆོག །རྙོག་པ་མེད་པའི་བསམ་གཏན་འགྱུར། །ཆུ་དང་མར་མེ་རང་གསལ་གཅིག་ཏུ་ཞོག །འགྲོ་འོང་ང་ཡིས་མི་ལེན་མི་འདོར་རོ། །གང་ཡང་སྔ་ན་མེད་པའི་སྒེག་མོ་དང་ཕྲད་ནས། །ཉལ་བའི་སེམས་ནི་གཞི་མེད་པ་ལ་བརྟེན། །རང་གི་གཟུགས་དང་ཐ་དད་མ་ལྟ་ཅིག །དེ་ལྟར་སངས་རྒྱས་ལག་ཏུ་གཏོད་པ་ཡིན། །གང་ཚེ་ལུས་དང་ངག་ཡིད་དབྱེར་མེད་པ། །ལྷན་ཅིག་སྐྱེས་པའི་རང་བཞིན་དེ་ཚེ་མཛེས། །ཁྱིམ་བདག་ཟོས་ནས་ཁྱིམ་བདག་མོ་ལོངས་སྤྱོད། །ཡུལ་ནི་གང་ཟག་མཐོང་སྟེ་སྤྱད་པར་བྱ། །ང་ཡིས་རྩེད་མོ་བྱས་པ་ལ། །བུས་པ་རྣམས་ནི་ཨ་ཐང་ཆད། །ཨ་མ་བཞག་ནས་བུ་དེ་སྐྱེ་མི་འགྱུར། །དེས་ནི་རྣལ་འབྱོར་སྤྱོད་པ་དཔེ་དང་བྲལ། །བདག་པོ་ཟ་ཞིང་རང་བཞིན་མཛེས། །ཆགས་པའི་སྤྱོད་དེས་གང་བའི་སེམས་དེ་ཉིད། །ཆགས་དང་ཆགས་བྲལ་སྤངས་ནས་དབུ་མར་ཞུགས། །སེམས་ཉམས་པས་ན་རྣལ་འབྱོར་ངས་མ་མཐོང༌། །ཟ་ཞིང་འཐུང་ལ་བསམ་དུ་མེད་པར་གྱུར། །གྲོགས་མོ་འདི་ནི་སེམས་ལ་གང་སྣང་བ། །ཕྱི་རོལ་སེམས་ལ་མཚོན་མེད་བདག་གིས་འཛིན། །སྒྱུ་མའི་རྣལ་འབྱོར་པ་ནི་དཔེ་དང་བྲལ་བ་སྟེ། །ས་གསུམ་དུ་ཡང་དྲི་མེད་མི་གནས་མི་འབྱུང་སྟེ། །མེ་ནི་སྤྲ་བ་ཉིད་ལ་རྐྱེན་གྱིས་འབར། །ཟླ་བ་ཆུ་འཛག་ནོར་བུ་རང་དབང་མེད། །ཐབས་ཀྱིས་རྒྱལ་སྲིད་ཀུན་ལ་དབང་བསྒྱུར་བ། །སེམས་ཉིད་དེ་ཉིད་གྲུབ་པའི་རྣལ་འབྱོར་མའོ། །ལྷན་ཅིག་སྐྱེས་པའི་སྡོམ་པར་ཤེས་པར་བྱ། །ཡི་གེ་འགྲོ་བ་མ་ལུས་པ། །ཡི་གེ་མེད་པ་གཅིག་ཀྱང་མེད། །ཇི་སྲིད་ཡི་གེ་མེད་གྱུར་པ། །དེ་སྲིད་ཡི་གེ་རབ་ཏུ་ཤེས། །སྣག་ཚ་མཉེས་པས་ཀླག་ཏུ་མེད། །རིག་བྱེད་དོན་མེད་འདོན་པས་ཉམས། །དམ་པ་སེམས་དང་ཅིག་ཤོས་མི་ཤེས་ན། །གང་ནས་ཤར་ཅིང་གང་དུ་ནུབ། །ཇི་ལྟར་ཕྱི་རོལ་དེ་བཞིན་ནང༌། །བཅུ་བཞི་པ་ཡི་ས་ལ་རྒྱུན་དུ་གནས། །ལུས་མེད་ལུས་ལ་སྦས་པ་སྟེ། །དེ་ཤེས་དེ་ཡིས་གྲོལ་བར་འགྱུར། །སྒྲུབ་ཡིག་བཞི་ལས་དང་པོ་བདག་གིས་སྟོན། །ཁུ་བ་འཐུངས་པས་ང་ནི་བརྗེད་པར་གྱུར། །གང་གིས་ཡི་གེ་གཅིག་ཤེས་པ། །དེ་ཡིས་མིང་ནི་མི་ཤེས་སོ། །རྐྱེན་བྲལ་གསུམ་ནི་ཡི་གེ་གཅིག །ཟག་མེད་གསུམ་གྱི་དབུས་ན་ལྷ། །གང་ཞིག་གསུམ་པོ་ཟག་པ་ནི། །གདོལ་པ་རིག་བྱེད་དེ་བཞིན་ནོ། །མ་ལུས་རང་བཞིན་མི་ཤེས་པས། །ཀུན་དུ་རུ་ཡི་སྐབས་སུ་བདེ་ཆེན་སྒྲུབ་པ་ནི། །ཇི་ལྟར་སྒོམ་པས་སྨིག་རྒྱུའི་ཆུ་སྙེགས་བཞིན། །སྐོམ་ནས་འཆི་ཡང་ནམ་མཁའི་ཆུ་རྙེད་དམ། །རྡོ་རྗེ་པདྨ་གཉིས་ཀྱི་བར་གནས་པ། །བདེ་བ་གང་གིས་རྣམ་པར་རོལ་པ་ཡིན། །ཅི་སྟེ་དེ་བདེན་ནུས་པ་མེད་པས་ན། །ས་གསུམ་རེ་བ་གང་གིས་རྫོགས་པར་འགྱུར། །ཡང་ན་ཐབས་ཀྱི་བདེ་བ་སྐད་ཅིག་མ། །ཡང་ན་དེ་ཉིད་གཉིས་སུ་འགྱུར་བ་སྟེ། །བླ་མའི་དྲིན་གྱིས་སླར་ཡང་ནི། །བརྒྱ་ལ་འགའ་ཡིས་ཤེས་པར་འགྱུར། །གྲོགས་དག་ཟབ་པ་དང་ནི་རྒྱ་ཆེ་བ། །གཞན་མེད་བདག་ཉིད་མ་ཡིན་ནོ། །ལྷན་ཅིག་སྐྱེས་དགའ་བཞི་པའི་དུས། །གཉུག་མ་ཉམས་སུ་མྱོང་བར་ཤེས། །མུན་ནག་ཆེན་པོར་ཟླ་བ་ནོར་བུ་ནི། །ཇི་ལྟར་འཆར་བར་བྱེད་པ་བཞིན། །མཆོག་ཏུ་བདེ་ཆེན་སྐད་ཅིག་གཅིག་ལ་ནི། །བསམ་པའི་སྡིག་པ་མ་ལུས་ཕན་པར་བྱེད་པའོ། །སྡུག་བསྔལ་སྣང་བྱེད་ནུབ་པ་ན། །སྐར་མའི་བདག་པོ་གཟའ་དང་མཉམ་དུ་ཤར། །འདི་ལྟར་གནས་པས་སྤྲུལ་པར་སྤྲུལ། །དེ་ནི་དཀྱིལ་འཁོར་འཁོར་ལོ་དམ་པའོ། །ཀྱེ་ཧོ་རྨོངས་པའི་སེམས་ཀྱིས་སེམས་ལ་བརྟགས་ན་ནི། །ལྟ་བ་ངན་པ་ཐམས་ཅད་ལས་ནི་རང་གྲོལ་འགྱུར། །མཆོག་ཏུ་བདེ་བ་ཆེན་པོའི་དབང་གིས་ནི། །དེ་ལ་གནས་ན་དངོས་གྲུབ་དམ་པའོ། །སེམས་ཀྱི་གླང་པོ་ཡན་དུ་ཆུག །དེ་ནི་བདག་ཉིད་དྲིས་ལ་གཅིག །ནམ་མཁའི་རི་བོ་ཆུ་འཐུང་དང༌། །དེ་ཡི་འགྲམ་དུ་ཞོག་ཅིག་རང་དགའ་བར། །ཡུལ་གྱི་གླང་པོའི་དབང་པོ་ལག་པས་བླངས་ནས་སུ། །ཇི་ལྟར་གསོད་པར་རང་དབང་སྣང་བར་འགྱུར། །རྣལ་འབྱོར་པ་ནི་གླང་པོ་སྐྱོང་བ་བཞིན། །དེ་ཉིད་ནས་ནི་ལྡོག་པར་འགྱུར་བ་ཡིན། །གང་ཞིག་འཁོར་བ་དེ་ནི་མྱ་ངན་འདས་པར་ངེས། །དབྱེ་བ་གཞན་དུ་སེམས་པ་མ་ཡིན་ཏེ། །རང་བཞིན་གཅིག་གིས་དབྱེ་བ་རྣམ་པར་སྤངས། །དྲི་མ་མེད་པ་ང་ཡིས་རབ་ཏུ་རྟོགས། །ཡིད་ཀྱིས་དེ་ཉིད་དམིགས་དང་བཅས། །དམིགས་པ་སྟོང་པ་ཉིད་ཡིན་ལ། །གཉིས་ལ་སྐྱོན་ནི་ཡོད་པ་སྟེ། །རྣལ་འབྱོར་གང་གིས་སྒོམ་པ་མིན། །སྒོམ་པ་དམིགས་བཅས་དམིགས་མེད་དེ། །སྒོམ་དང་མི་སྒོམ་ཐ་སྙད་མེད། །བདེ་བའི་རྣམ་པའི་རང་བཞིན་ནོ། །རབ་ཏུ་བླ་མེད་རང་འབྱུང་བ། །བླ་མའི་དུས་ཐབས་བསྟེན་པས་ཤེས། །ནགས་སུ་མ་འགྲོ་ཁྱིམ་དུ་མ་འདུག་པར། །གང་ཡང་དེ་རུ་ཡིད་ཀྱིས་ཡོངས་ཤེས་ནས། །མ་ལུས་རྒྱུན་དུ་བྱང་ཆུབ་རྟག་པར་གནས། །འཁོར་བ་གང་ཡིན་མྱ་ངན་འདས་པ་གང༌། །ཡིད་ཀྱི་དྲི་མ་དག་ལ་ལྷན་ཅིག་སྐྱེས་པ་སྟེ། །དེ་ཚེ་མི་མཐུན་ཕྱོགས་ཀྱིས་འཇུག་པ་མེད། །ཇི་ལྟར་རྒྱ་མཚོ་དང་བར་གྱུར་པ་ལ། །ཆུ་བུར་ཆུ་ཉིད་ཡིན་ཏེ་དེ་ཉིད་ཐིམ་པར་འགྱུར། །ནགས་དང་ཁྱིམ་ན་བྱང་ཆུབ་གནས་པ་མེད། །དེ་ལྟར་བྱེད་པ་ཡོངས་སུ་ཤེས་ནས་སུ། །དྲི་མ་མེད་པའི་སེམས་ཀྱི་རང་བཞིན་གྱིས། །མ་ལུས་མི་རྟོག་པ་རུ་བརྟེན་པར་འོས། །དེ་ནི་བདག་ཡིན་གཞན་ཡང་དེ་བཞིན་ནོ། །གང་བསྒོམ་ཡོངས་སུ་བསྒོམ་པ་གང༌། །དབྱེ་བ་དེ་ཉིད་འཆིང་དང་བྲལ་བར་བྱ། །འོན་ཀྱང་བདག་ཉིད་རྣམ་པར་གྲོལ་བའོ། །བདག་དང་གཞན་དུ་འཁྲུལ་པ་མ་བྱེད་དང༌། །མ་ལུས་རྒྱུན་དུ་གནས་པའི་སངས་རྒྱས་ཏེ། །སེམས་ནི་ངོ་བོ་ཉིད་ཀྱིས་དག་པ་ན། །དེ་ཉིད་དྲི་མེད་མཆོག་གི་གོ་འཕང་ངོ༌། །གཉིས་མེད་སེམས་ཀྱི་སྡོང་པོ་དམ་པ་ནི། །ཁམས་གསུམ་མ་ལུས་ཀུན་དུ་ཁྱབ་པར་སོང༌། །སྙིང་རྗེའི་མེ་ཏོག་གཞན་ཕན་འབྲས་བུ་འཛིན། །མིང་ནི་མཆོག་ཏུ་གཞན་ལ་ཕན་པའོ། །སྟོང་པའི་སྡོང་པོ་དམ་པ་མེ་ཏོག་རྒྱས། །སྙིང་རྗེ་དམ་པ་སྣ་ཚོགས་དུ་མར་ལྡན། །ལྷུན་གྱིས་གྲུབ་པ་ཕྱི་མའི་འབྲས་བུ་སྟེ། །བདེ་བ་འདི་ནི་གཞན་པའི་སེམས་མིན་ནོ། །སྟོང་པའི་སྡོང་པོ་དམ་པའི་སྙིང་རྗེ་མིན། །གང་ལ་སླར་ཡང་རྩ་བ་མེ་ཏོག་ལོ་འདབ་མེད། །དེ་ལ་དམིགས་པར་བྱེད་པ་གང་ཡིན་པ། །དེར་ལྷུང་བས་ནི་ཡན་ལག་མེད་པར་འགྱུར། །ས་བོན་གཅིག་ལ་སྡོང་པོ་གཉིས། །རྒྱུ་མཚན་དེ་ལས་འབྲས་བུ་གཅིག །དེ་ཡང་དབྱེར་མེད་གང་སེམས་པ། །དེ་ནི་འཁོར་དང་མྱ་ངན་འདས་རྣམས་གྲོལ། །གང་ཞིག་འདོད་པ་ཅན་གྱི་སྐྱེ་བོ་འོངས་པའི་ཚེ། །དེ་ནི་རེ་བ་མེད་ན་གལ་ཏེ་འགྲོ་བ་ནི། །ཕྱི་སྒོར་བོར་བའི་ཁམ་ཕོར་བླངས་ནས་སུ། །དེ་བས་ཁྱིམ་ཐབ་བོར་ནས་བསྡད་པ་རུང༌། །གཞན་ལ་ཕན་པའི་དོན་ནི་མི་བྱེད་པ། །འདོད་པ་པོ་ལ་སྦྱིན་པ་མི་སྟེར་བ། །འདི་ནི་འཁོར་བའི་འབྲས་བུ་གང་ཡིན་ལོ། །དེ་བས་བདག་ཉིད་བོར་བར་བྱས་ན་རུང༌། །རྣལ་འབྱོར་གྱི་དབང་ཕྱུག་ཆེན་པོ་དཔལ་ས་ར་ཧ་ཆེན་པོའི་ཞལ་སྔ་ནས་མཛད་པ་དོ་ཧ་མཛོད་ཅེས་བྱ་བ་དེ་ཁོ་ན་ཉིད་རྣལ་དུ་མཚོན་པ་དོན་དམ་པའི་ཡི་གེ་རྫོགས་སོ།། །།
རྒྱ་གར་གྱི་རྗེ་བཙུན་བཛྲ་པཱ་ཎི་ལ། བལ་པོ་ཨ་སུས་ཞུས་ཏེ། རྒྱ་དཔེ་ལ་གཏུགས་ནས་རང་འགྱུར་དུ་བསྒྱུར་ཏེ་གཏན་ལ་ཕབ་པའོ།། །།
(བསྟན་འགྱུར་དཔེ་བསྒྱུར་མ། དེབ་ཉེར་དྲུག་པ། རྒྱུད། པོད་ཞི། ༡༠༢༠-༡༠༣༡)
(༡)ཨེ་མ་མཁའ་འགྲོ་གསང་བའི་སྐད། །གཉིས་མེད་རང་བཞིན་ཕྱག་རྒྱ་ཆེན་པོའི་གནས། །སངས་རྒྱས་ཆོས་དང་དགེ་འདུན་དེ་རང་བཞིན། །བྱང་ཆུབ་སེམས་དཔའ་བདེ་བའི་མགོན་པོ་ལ། །ཕྱག་བཟང་པོ་ཡིས་བཏུད་དེ་བཤད་པར་བྱ། །སྐྱེ་བོ་སྲིད་པའི་འཁྲི་ཤིང་ལྟ་བུས་བཀྲིས་པ་རྣམས། །བདག་ཏུ་འཛིན་པའི་མྱ་ངན་ཐང་ལ་རབ་ཏུ་སྐམས། །རྒྱལ་བུ་གཞོན་ནུ་སྲིད་མེད་ཕ་དང་བྲལ་བ་བཞིན། །བདེ་བའི་གོ་སྐབས་མེད་པས་སེམས་ལ་ཟུག་རྔུར་གྱུར། །དཔྱད་པས་མ་འོངས་དེ་བཞིན་ཉིད་ཀྱི་ཡེ་ཤེས་ནི། །བྱས་པ་རྣམས་དང་བྲལ་ཞིང་བསགས་པའི་ལས་མིན་ཞེས། །རང་ཉིད་ཤེས་པའི་མདའ་བསྣུན་གྱིས་ནི་དེ་སྐད་སྨྲས། །མཁས་པ་ཐམས་ཅད་སྙིང་ལ་དུག་གིས་ཁྱབ་པར་གྱུར། །སེམས་ཉིད་རྣལ་མའི་དོན་ནི་ཀུན་གྱིས་རྟོགས་དཀའ་བ། །མཐའ་ཡིས་མ་གོས་དྲི་མ་མེད་པའི་སྙིང་པོ་ནི། །རང་བཞིན་གདོད་ནས་རྣམ་པ་ཀུན་གྱི་དཔྱད་བྱ་མིན། །གལ་ཏེ་དཔྱད་ན་དུག་སྦྲུལ་གཙེས་པ་ཁོ་ནར་ཟད། །བློ་ཡིས་གཞག་པའི་ཆོས་འདི་ཐམས་ཅད་རང་གིས་སྟོང༌། །རྐྱེན་དང་བྲལ་ཕྱིར་བརྟག་པ་ཐམས་ཅད་ཡོད་མ་ཡིན། །རང་བཞིན་གནས་སུ་གྲོལ་བའི་དེ་བཞིན་ཉིད་ཤེས་ན། །མཐོང་ཐོས་ལ་སོགས་མེད་ཅིང་དེ་ཡིས་མི་མཐུན་བྲལ། །དངོས་པོར་རྟོག་པ་ཐམས་ཅད་ཕྱུགས་དང་འདྲ་བར་བརྗོད། །དངོས་མེད་རྟོག་པ་དེ་བས་ཤིན་དུ་བླུན་འགྱུར་ཞེས། །མར་མེ་འབར་དང་བསད་པའི་དཔེ་ཡིས་བརྗོད་པ་དག །གཉིས་མེད་རང་བཞིན་ཕྱག་རྒྱ་ཆེན་པོར་གནས། །དངོས་པོར་སྐྱེས་པ་དངོས་པོ་མེད་པར་རབ་ཞི་ཞིང༌། །དེ་ཡི་ཕྱོགས་དང་བྲལ་བ་མཁས་པ་དེ་ཉིད་ནི། །བླུན་པོ་རྣམས་ཀྱི་བློ་ལ་རང་གིས་དཔྱད་བྱས་ན། །སྐད་ཅིག་གྲོལ་བ་དེ་ལ་ཆོས་ཀྱི་སྐུ་ཞེས་བྱ། །གྲོལ་བ་དེ་ལས་གཞན་པའི་བདེ་ཆེན་ས་ཡོད་ཅེས། །བྱིས་པ་རྣམས་ཀྱིས་སྨྲས་ཀྱང་སྨིག་རྒྱུའི་ཆུ་དང་མཚུངས། །ས་དང་ལམ་དང་སངས་རྒྱས་ཐམས་ཅད་རོ་གཅིག་པའི། །གཉུག་མའི་ཡེ་ཤེས་འདི་ཉིད་ཡིན་གྱི་ཡིད་ལ་དྲིས། །ད་ལྟར་རྟོགས་པའི་མི་དེ་ལ་ནི་འཆིང་བ་མེད། །རྡུལ་མ་སྤངས་ཤིང་རྡུལ་གྱིས་ཅུང་ཟད་གོས་པ་མེད། །ཉོན་མོངས་གཉེན་པོ་གཉིས་སུ་འབྱེད་པ་ག་ལ་ཡོད། །དེ་ལྟར་བརྩོན་པའི་སྐྱེས་བུ་དེ་ནི་འཁོར་བར་འཆིང༌། །ས་དང་ཆུ་དང་མེ་དང་རླུང་དང་ནམ་མཁའ་རྣམས། །ལྷན་ཅིག་སྐྱེས་པའི་རོ་གཅིག་ལས་ནི་གཞན་ཡོད་མིན། །སྲིད་དང་མྱ་ངན་འདས་པ་གཉིས་སུ་མི་རྟོགས་པ། །འདི་ནི་ཆོས་ཀྱི་དབྱིངས་ཀྱི་གནས་ལུགས་ཡིན་པར་བཤད། །
(༢)ཨེ་མ་མཁའ་འགྲོ་གསང་བའི་སྐད། །ཀྱེ་མ་རང་ལ་རང་གིས་དེ་ཉིད་མཚོན་ཏེ་ལྟོས། །མ་ཡེངས་པ་ཡི་སེམས་ཀྱིས་ལྟ་དང་བྲལ་གྱུར་ན། །ཡེངས་པའི་སེམས་ཀྱིས་དེ་ཉིད་རྟོགས་པར་མི་འགྱུར་ཏེ། །དངོས་པོའི་ཚང་ཚིང་གསེབ་ཏུ་དེ་ཉིད་ནོར་བུ་སྟོར། །ཀྱེ་མ་འདོད་པའི་དངོས་པོ་གང་ལའང་ཁྱོད་ཉིད་ཆགས་མ་བྱེད། །གལ་ཏེ་ཆགས་པར་བྱ་བའི་ཡུལ་ལ་ཡིད་ཆགས་ན། །འདི་ནི་བདེ་ཆེན་སེམས་མཆོག་གཟིར་བའི་ནད་རབ་སྟེ། །དྲི་མ་མེད་པའི་སེམས་ལ་འདོད་པའི་མཚོན་གྱིས་བཏབ། །ཀྱེ་མ་རྒྱུ་དང་འབྲས་བུ་གཉིས་སུ་མ་ལྟ་ཅིག །དངོས་པོར་སྐྱེ་བའི་རྒྱུ་དང་འབྲས་བུ་ཡོད་མིན་ཏེ། །རེ་དང་དོགས་པའི་དུག་གིས་རྣལ་འབྱོར་སེམས་མྱོས་ན། །ལྷན་ཅིག་སྐྱེས་པའི་ཡེ་ཤེས་གནས་དེ་འཆིང་བར་འགྱུར། །ཀྱེ་མ་རང་བཞིན་བྲལ་བའི་དེ་ཉིད་བསྒོམ་དུ་ཡོད་མ་ཟེར། །གལ་ཏེ་བསྒོམ་པར་བྱ་དང་སྒོམ་བྱེད་གཉིས་རྟོགས་ན། །གཉིས་སུ་འཛིན་པའི་ཡིད་ཀྱིས་བྱང་ཆུབ་སེམས་སྤངས་ཏེ། །སྐྱེས་བུ་དེ་ཡིས་རང་གིས་རང་ལ་སྡིག་པ་བྱས། །ཀྱེ་མ་བླ་མའི་ཞལ་གྱི་བདུད་རྩིའི་ཐིགས་པ་ཇི་སྙེད་པ། །ངེས་ཤེས་སྔོན་འགྲོ་པ་ཡིས་རབ་ཏུ་བླང་བར་བྱ། །དུས་དང་ཐབས་ལ་མཁས་པས་དུས་སུ་མ་བསྟེན་ན། །ལོང་བས་རྒྱལ་པོའི་བང་མཛོད་རྐུ་དང་འདྲ་བར་འགྱུར། །ཀྱེ་མ་རིན་ཆེན་དབང་དང་བྲལ་བའི་སྐྱེས་བུ་ནི། །གདོལ་པ་དམན་པ་ཞིག་གིས་རྒྱལ་པོར་རེ་སྨོན་བཞིན། །རིག་པ་འཛིན་པའི་རྒྱུད་རྣམས་དེར་བསླུས་པས། །མཁའ་འགྲོས་ཆད་པ་བཅད་ནས་རྡོ་རྗེའི་དམྱལ་བར་ལྟུང༌། །ཀྱེ་མ་དགེ་བའི་བཤེས་གཉེན་དག་ལས་མཆོག་གི་དོན་བླངས་ནས། །དམ་པར་མི་འཛིན་དམན་པའི་སེམས་ཀྱིས་ཡོངས་སྤོང་བ། །སྐྱེ་བོ་རབ་རིབ་གཟེབ་ཀྱིས་ཁྱེར་བར་གྱུར་པ་ན། །བསྐལ་པ་ཆེན་པོར་རང་ལ་སྡུག་བསྔལ་བྱས་པར་ཟད། །ཀྱེ་མ་བརྟན་པའི་ས་ལ་ཕྱིན་ནས་དམ་ཚིག་མི་ལྡན་ན། །རྒྱལ་པོས་ཆད་པ་གཅོད་པའི་མི་ནི་བཟུང་བ་ལྟར། །རྣམ་སྨིན་ལྕགས་ཀྱུས་སྲོག་གི་རླུང་ནི་བཟུང་བྱས་ནས། །ཁྲོ་ཆུ་ཁོལ་མ་ཁར་བླུགས་པ་ནི་བཟོད་པར་དཀའ། །ཀྱེ་མ་གནས་ལུགས་རྟོགས་ཀྱང་དམན་པའི་སྤྱོད་པ་ཉིད་བྱེད་ན། །རྒྱལ་པོ་ཁྲི་ལས་བབ་ནས་ཕྱག་དར་བྱེད་པ་བཞིན། །ཟད་མི་ཤེས་པའི་བདེ་བ་ཆེན་པོ་ཉིད་སྤངས་ནས། །འཁོར་བའི་བདེ་བ་དག་ལ་རེག་པ་ཉིད་ཀྱིས་འཆིང༌། །ཀྱེ་མ་སྤྲོས་པ་རྣམས་དང་བྲལ་བའི་རང་གི་སེམས་མཐོང་ནས། །སྤྲོས་པ་རྣམས་ལ་ཆེད་དུ་འབད་པའི་རྣལ་འབྱོར་ནི། །ནོར་བུ་རིན་ཆེན་རྙེད་ནས་འཆིང་བུ་ཚོལ་བ་བཞིན། །འབད་པ་བྱས་ཀྱང་སྙིང་པོའི་ས་ནི་ནམ་ཡང་མིན། །
(༣)ཨེ་མ་མཁའ་འགྲོ་གསང་བའི་སྐད། །བྱང་ཆུབ་སེམས་ཟིན་པ་དང་བྱང་ཆུབ་སེམས་རྟོགས་དང༌། །འབད་པ་དང་བཅས་འབད་པ་བྲལ་བའི་ཡེ་ཤེས་ནི། །དམ་པ་རྣམས་ཀྱི་ཞལ་གྱི་བདུད་རྩི་ལས་བྱུང་བ། །ཉི་མ་ཟླ་བ་གཉིས་ཀྱི་དབུས་སུ་གསལ་བར་བྱེད། །ཚད་དང་ལྡན་པའི་སྐྱེས་བུའི་སྣ་རྩེ་ལས་བྱུང་ཞིང༌། །མཚན་དང་ལྡན་པའི་ཕྱག་རྒྱ་ལས་ནི་དེ་སེམས་གཅིག །གཟུགས་སོགས་དངོས་པོའི་ཆོས་རྣམས་དེ་ཡིས་མདོག་བསྒྱུར་ནས། །ཞི་བ་དང་བཅས་མན་ངག་གིས་ནི་ཤེས་པར་བྱ། །འོད་གསལ་བ་ཡི་ཆོས་ཉིད་དེ་ནི་ངེས་མཐོང་ནས། །བླ་མའི་དུས་ཐབས་བསྟེན་པ་དེ་ནི་ཆེར་རྟོགས་ལ། །ཤེས་རབ་ཕ་རོལ་ཕྱིན་དང་མདོ་གཞན་ལས་རྙེད་ཅིང༌། །ཀུན་ལ་སྦྱར་བའི་སེམས་ནི་རབ་ཏུ་བསྒོམ་པར་བྱ། །ཕྱི་དང་ནང་དུ་བལྟ་བ་མེད་པའི་སེམས་དེ་ནི། །གང་གིས་མི་བསམ་གང་ལ་ཡང་ནི་སེམས་མ་ཡིན། །རང་བཞིན་གནས་པ་རྡོ་རྗེ་རྩེ་མོར་གླུ་བླངས་པ། །བདེ་ཆེན་གཟའ་གཏད་བྲལ་བ་ཆུ་བོ་ལྟ་བུར་བསྒོམ། །འདུས་པའི་ཚོགས་སུ་སྤྲོས་པ་ཀུན་གྱིས་གཡེངས་པའི་སེམས། །འཕོ་དང་འཇུག་པ་མེད་པའི་རང་བཞིན་བརྟན་པ་ཉིད། །སེམས་ཀྱི་སྙིང་པོ་རང་དགའ་བར་ནི་ལེགས་བཏང་སྟེ། །སྨྱོན་པ་ལྟ་བུའི་སེམས་ནི་བྱ་བ་དང་བྲལ་བ། །མཐའ་ཡིས་མ་གོས་ཡེ་ཤེས་དེ་ནི་བསྒོམ་པར་བྱ། །སྒོམ་དང་བསྒོམ་བྱ་མེད་པའི་སེམས་ནི་རང་བཞིན་བྲལ། །རེ་དོགས་མེད་པའི་མཐར་ཐུག་པ་ནི་རྡོ་རྗེའི་སེམས། །དམྱལ་བར་སོང་སྲིད་ན་ཡང་དེ་ལ་སྡུག་བསྔལ་མེད། །སྲིད་དང་འབྲས་བུ་མཆོག་ལ་གནས་ཀྱང་ལྷག་པ་རྙེད་མིན་པས། །བདེ་དང་སྡུག་བསྔལ་གཉིས་ཀྱིས་ཕན་དང་གནོད་སྤངས་ནས། །བཟང་དང་ངན་པའི་སྤྱོད་པས་དེ་ལ་འཕེལ་འགྲིབ་མེད། །རྟོག་པའི་ཡེ་ཤེས་གཉིས་བྲལ་འདི་ལས་མ་གཏོགས་པ། །སངས་རྒྱས་ཆེ་བར་འདོད་ན་རྨོངས་པར་ཤེས་པར་བྱ། །བྱ་བ་མེད་པའི་ཡིད་ཀྱིས་གང་ཡང་མ་བཙལ་ན། །ཡོན་ཏན་བཙལ་མི་དགོས་ཤིང་དེ་ཡི་མི་མཐུན་བྲལ། །རྒྱུ་དང་བསྟན་བཅོས་ཀུན་ལས་དེ་ཉིད་རྙེད་མིན་པས། །ཞེ་འདོད་མེད་པའི་སེམས་ལ་རྒྱུ་ཡི་དྲི་མ་བྲལ། །གང་དུའང་མ་ལྟ་ཡེ་ཤེས་ཆེན་པོ་ཉིད་མྱོང་བ། །འཁོར་བའི་དུག་རྣམས་ཞི་བར་ནུས་པའི་རྣལ་འབྱོར་པས། །དགེ་སློང་གཞུ་འདྲ་རྒྱལ་སྲིད་ཀུན་ལ་དབང་ ར་བྱེད། །མིག་ནི་མི་འཛུམས་བསྒོམ་དུ་མེད་པའི་རྣལ་འབྱོར་པ། །དབེན་པའི་གནས་དང་གནས་མལ་མེད་པའི་གནས་ཉིད་དུ། །ཆགས་དང་སྡང་བ་སྤངས་པའི་དྲི་མ་མེད་པའི་ཡིད། །དོན་དམ་སེམས་ཀྱི་ངོ་བོ་དེ་ནི་བསྒོམ་པར་བྱ། །
(༤)ཨེ་མ་མཁའ་འགྲོ་གསང་བའི་སྐད། །དཀྱིལ་འཁོར་བ་དང་སྦྱིན་ཤྲེག་པས་སྟོང་ཞིང༌། །སྔགས་དང་ཕྱག་རྒྱ་རབ་གནས་ལ་སོགས་རྣམ་བྲལ་བ། །རྒྱུད་དང་བསྟན་བཅོས་ཀུན་གྱི་བསྒྲུབ་པར་མི་ནུས་པའི། །རྡོ་རྗེ་ཡེ་ཤེས་འདི་ནི་རང་བཞིན་གནས་ན་མཛེས། །གཅིག་གིས་གོ་བར་ནུས་པ་རིན་ཆེན་བརྡ་ཡི་མཆོག །སྦྲུལ་གྱི་གཟེབ་ལྟར་གཞན་ལ་མཛེས་པ་ཡོད་མ་ཡིན། །སྙིང་པོས་སྙིང་པོ་མཚོན་པ་བླ་མ་མཆོག་དག་ལས། །རྟོགས་པས་གཞན་ལ་མཚོན་ཏེ་དེ་ཉིད་རང་ལ་མཚོན། །ནམ་མཁའ་ནོར་བུ་ཉི་མ་ལྟ་བུའི་མཐུ་མངའ་བ། །ཐིག་ལེ་གསུམ་དང་ཡིད་དྲན་པ་དང་དྲན་མེད་དང༌། །སྦྱོར་བའི་སྒྲ་སོགས་གང་ལའང་སྤྱོད་པར་ནུས་རུང་པའི་། །གསེར་འགྱུར་རྩི་ལྟར་ཆོས་རྣམས་ཐམས་ཅད་རོ་མཉམ་འགྱུར། །ལམ་སྦྱང་བ་ལ་གཉུག་མའི་ཡེ་ཤེས་གཅིག་པུ་གཅིག །ལམ་ཉིད་བརྡས་སྟོན་པ་ནི་བླ་མ་མཆོག་དག་ལ། །གཟུགས་སྒྲ་དྲི་རོ་རེག་དང་ཆོས་ལ་བརྟེན་པར་བྱ། །ཆོས་རྣམས་ཐམས་ཅད་རྐྱེན་མེད་པར་ནི་སྐྱེ་མ་ཡིན། །མ་སྐྱེས་པ་ལ་མཁས་པའི་སྐལ་ལྡན་དེ་དག་གིས། །སྐྱེས་པ་ཐམས་ཅད་ལ་ནི་ཤུགས་ཀྱིས་མཁས་པར་འགྱུར། །ཐ་མི་དད་པའི་ཡེ་ཤེས་ཁོ་ན་གཅིག་པུ་ཉིད། །རང་བཞིན་གཞག་པའི་སེམས་ཀྱིས་རང་ལ་ཁྱབ་པར་འགྱུར། །བདག་དང་གཞན་དུ་སྣང་བའི་རང་བཞིན་གཅིག་ཤེས་ཤིང༌། །དེ་ཉིད་ཁོ་ན་མ་ཡེངས་པ་ཡིས་ཡོངས་བཟུང་སྟེ། །དེ་ཉིད་སེམས་ཀྱི་ཟུག་རྔུ་ཡིན་ཕྱིར་བཏང་ནས་ཀྱང༌། །གང་ལའང་ཞེན་པ་མེད་པས་བདེ་བ་ལེན་པར་བྱེད། །སེམས་ལ་གནོད་པའི་ལས་ནི་ཐམས་ཅད་ཀྱིས་སྟོང་ཞིང༌། །རྙེད་དང་ལེན་པའི་བྱ་བ་གང་གིས་གོས་པ་མེད། །རྩོལ་དང་བྲལ་ཞིང་གནས་སྐབས་གློ་བུར་རྐྱེན་མེད་པས། །སྣང་བ་སྣ་ཚོགས་ཕྱག་རྒྱ་འདི་ནི་གཟིགས་མོར་ཆེ། །ཐམས་ཅད་ཐམས་ཅད་དམ་པའི་དུས་སུ་ཉེར་མཐོང་ནས། །བླ་མར་མ་གྱུར་ཆོས་ནི་གང་ཡང་ཡོད་མ་ཡིན། །བར་སྣང་མཛུབ་མོས་མཚོན་པས་བར་སྣང་མཐོང་བ་མེད། །བླ་མས་མཚོན་པའི་བླ་མ་དེ་ཡང་དེ་བཞིན་ནོ། །བརྟུལ་ཞུགས་སྤྱོད་པའི་རྣལ་འབྱོར་བ་ནི་གྲོང་ཁྱེར་སེམས། །རྒྱལ་པོའི་ཕོ་བྲང་འཇུག་ཅིང་བུ་མོ་དང་རྩེ་ཡང༌། །སྒྱུར་བ་སྔར་ཟོས་པ་ཡིས་སྒྱུར་བ་མཐོང་བ་བཞིན། །ཡུལ་རྣམས་ཐམས་ཅད་དེ་བཞིན་ཉིད་དུ་རིག །ཚོགས་ཀྱི་འཁོར་ལོ་ཉེ་བར་བརྒྱན་པའི་གནས་ཉིད་དུ། །ཀུན་དུ་རུ་ཡི་སྐབས་སུ་བདེ་བ་ཆེ་མཐོང་ནས། །བརྡ་དང་དམ་ཚིག་ལྡན་པའི་རྣལ་འབྱོར་རྣམས་ཀྱིས་ནི། །སྲིད་དང་ཞི་བ་མཉམ་པ་ཉིད་ལེགས་ཕྱག་རྒྱ་ཆེ། །
(༥)ཨེ་མ་མཁའ་འགྲོ་གསང་བའི་སྐད། །ཡེ་ཤེས་སྐྱེས་པའི་རྣལ་འབྱོར་གང་ལའང་དོགས་མེད་པས། །དབང་ཕྱུག་ཐབས་དང་ལྡན་པས་མཐར་སྐྱེས་བཙལ་བར་བྱ། །དམན་པའི་གྲོང་ཁྱེར་ཞུགས་ནས་གང་དང་མཐུན་པ་ལ། །ཆུང་ངུ་ཆུང་ངུས་བྲིད་ཅིང་ཆེན་པོ་དེ་ལ་སྦྱིན། །དེ་ཡིས་བསྙེན་བཀུར་བྱས་པའི་རྫས་ནི་ཇི་སྙེད་པ། །བདག་གིར་མེད་པའི་སེམས་ཀྱིས་དེ་ལ་གཏད་པར་བྱ། །ཀུན་དུ་འཁྱམ་ཞིང་མཚན་མ་རབ་ཏུ་བརྟག་བྱ་སྟེ། །ལེགས་དང་ཁ་དོག་མཚན་མའི་ཚོགས་ཀྱིས་རིམ་ཤེས་བྱ། །རང་གི་བུ་མོ་མ་དང་སྲིང་མོ་ཚ་མོ་དང༌། །གཡུང་མོ་ཚོས་མ་སྨད་འཚོང་གསོ་རས་ཀྱིས་འཚོ་བ། །སྔོ་བསངས་དང་ནི་དཀར་ཤམ་དམར་སེར་སྨུག་ནག་མ། །སྨེ་བ་ཅན་ལ་རྒྱུད་སྦྱར་སླ་བའི་ཕྱག་རྒྱ་ནི། །བཅུ་དྲུག་ལོ་ལོན་རབ་ཏུ་མཛེས་པ་སྐྲ་སེར་ལི། །ཨུཏྤ་ལ་ཡི་དྲིས་ཁྱབ་ནུ་མ་སྲ་མཁྲེགས་རྐེད་པ་ཕྲ། །སྨད་ཀྱི་ཞེང་རྒྱས་བྷ་ག་རུབ་ཅིང་ཆགས་པའི་མདངས། །རྐྱང་མ་དང་བཅས་གསང་ཐུབ་གུས་པས་རབ་ཏུ་གཞོལ། །དད་པ་རབ་ཏུ་བརྟན་ཞིང་རྟོག་པ་ཆུང་གྱུར་པ། །རྟགས་གསུམ་ལྡན་པའི་ཕྱག་རྒྱ་དབང་གིས་སྨིན་པར་བྱ། །ཡོན་ཏན་བཟུང་ན་རང་གིས་རིག་པའི་ཡེ་ཤེས་སྦྱིན། །སྐབས་སུ་རོ་སྙོམས་གཉུག་མའི་ཡེ་ཤེས་ཕྱག་རྒྱ་བཟུང༌། །བཙུན་མོའི་ཤུ་ཀྲ་དགུག་པའི་ཕྱག་རྒྱ་ཆེན་མོ་ནི། །དུས་ཀྱིས་བསྡུ་བ་བྱས་ནས་རྟོག་མེད་མཁའ་ལ་བསྟིམ། །རེས་འགའ་ཚོང་དུས་གནས་ན་ཇི་ལྟར་འདུག །དོན་གྱིས་དོན་ལ་བལྟས་ནས་དོན་ཉིད་གར་དགར་བཏང༌། །རེས་འགའ་དུར་ཁྲོད་ཞུགས་ནས་སྒྲོན་མ་དག་ལ་སྤྱོད། །ཉམ་ང་མེད་པའི་སེམས་ཀྱིས་ཡི་དྭགས་གནས་སུ་ཉལ། །གདོལ་པ་རྣམས་དང་འགྲོགས་ཏེ་རོ་ཡི་འཁོར་ལོ་དྲང༌། །འདི་བྱ་མེད་པའི་སྤྱོད་པ་ཚད་དུ་གཟུང་མི་བྱ། །གླུ་གར་གླིང་བུ་རྩེད་འཇོ་རོལ་མོའི་ཚོགས་སུ་འཇུག །ཧེ་རུ་ཟླ་ཡི་གར་དང་དྲུག་ལ་སྐྱེས་སོགས་གླུས། །སེམས་ལ་གཟེངས་བསྟོད་ཅུང་ཟད་སྐྱོ་བར་མི་བྱའོ། །རྒྱབ་ཏུ་ལ་བ་བགོ་ཞིང་ཡན་ལག་ཟངས་མས་སྤྲས། །འཁོར་ལོ་ལྡན་པའི་ཐོར་ཚུགས་སྤྱི་གཙུག་དག་ཏུ་གཟུང༌། །རུས་པའི་དུམ་བུས་ཡན་ལག་ཀུན་ལ་བརྒྱན་བྱས་ནས། །གླང་ཆེན་སྟག་གི་པགས་པས་སྟོད་དང་སྨད་དཀྲིས་ཏེ། །ཁ་ཊྭཱཾ་དྲིལ་བུར་ལྡན་པ་ལག་ཏུ་ཐོགས་པར་བྱ། །གླང་ཆེན་སྨྱོན་པའི་སྤྱོད་པ་ལྐུགས་པ་བྱས་ནས་ནི། །བྱ་མེད་མི་བྱ་མེད་པའི་སྤྱོད་པ་རང་ཤུགས་ཀྱིས། །གླང་ཆེན་མཚོ་རུ་ཞུགས་འདྲ་རྟག་ཏུ་སྨྱོན་སེམས་ཀྱིས། །དམན་པའི་ཆོས་རྣམས་སྤྱད་ན་གྲོལ་བར་མདའ་བསྣུན་སྨྲ། །
(༦)ཨེ་མ་མཁའ་འགྲོ་གསང་བའི་སྐད། །སྣ་ཚོགས་ཆོས་རྣམས་ཐམས་ཅད་རོ་གཅིག་པར། །སྟོན་པར་བྱེད་པ་བླ་མ་དམ་པ་ཉིད་ཡིན་ཏེ། །ངང་པའི་མཆུ་དང་མཚུངས་པའི་རྗེ་བཙུན་མཆོག་དེ་ནི། །གུས་པའི་སེམས་ཀྱིས་གཙང་མའི་སྤྱི་བོར་བླང་བར་བྱ། །གཅིག་ཏུ་བསྡུས་པའི་སེམས་ནི་མཚོན་བྱེད་བླ་མ་སྟེ། །མཚོན་པར་བྱ་བའི་གཞི་ནི་སློབ་མའི་སྙིང་ཉིད་དོ། །དེ་རྟོགས་པ་ཡིས་སྡུག་བསྔལ་ཐམས་ཅད་སྐད་ཅིག་ལ། །འཇོམས་པར་བྱེད་པའི་དཔའ་བོ་དེ་ནི་དྲིན་ཅན་པས། །དོན་ལ་བལྟས་ནས་བྱས་པ་དྲིན་དུ་གཟོ་བའི་ཕྱིར། །སྨན་པའི་རྒྱལ་པོ་དེ་ནི་རྟག་ཏུ་གཟུང་བར་བྱ། །འཁོར་བའི་རྒྱ་མཚོ་ཟབ་ཅིང་རྒྱ་ཆེ་ལས། །སྒྲོལ་བའི་གྲུ་མཆོག་དེ་ནི་གཞན་མེད་དེ། །དམ་པའི་གྲུ་ལ་བརྟེན་ནས་བདེ་ཆེན་རྙེད་གྱུར་པའི། །སྟོབས་ཆེན་གཉེན་པ་དེ་ནི་གཡོ་མེད་ཀུན་གྱིས་བཀུར། །ཡེ་ཤེས་ཉི་མ་ལྟ་བུའི་འོད་ཟེར་དག་པ་ཡིས། །མ་རིག་རིག་པར་བྱེད་པའི་སྐྱེས་བུ་མཆོག་དེ་ནི། །གསེར་འགྱུར་རྩི་ལྟར་ཆོས་རྣམས་ཐམས་ཅད་བདེ་བར་སྒྱུར་མཛད་པའི། །ཐབས་ལ་མཁས་པ་འཁོར་ལོས་སྒྱུར་རྒྱལ་རྟག་ཏུ་བསྟེན། །ཆུ་བོ་ལྟ་བུའི་སེམས་ཀྱིས་གཉིས་ལྟ་ཟིལ་གནོན་ཅིང༌། །གང་ཡང་མ་སྤངས་གོས་པ་མེད་པའི་ཡེ་ཤེས་ལྡན། །བློ་མ་བཅོས་ཤིང་བློ་ཡི་རྣམ་པ་གནས་གྱུར་པ། །བླ་མ་དམ་པའི་ཞལ་གྱི་བདུད་རྩི་ལས་ནི་བྱུང༌། །སེམས་དང་སེམས་ལས་བྱུང་ཞེས་ཐ་སྙད་པ་རྣམས་ཀྱིས། །བརྟག་པ་འདི་ནི་རྣལ་འབྱོར་པ་ཡི་གྲོགས་རྣམས་སུ། །སྒྱུར་བར་བྱེད་པ་བླ་མའི་ཞལ་གྱི་པདྨོ་སྟེ། །ཐམས་ཅད་དགེ་བའི་བཤེས་སུ་བསྒྱུར་བ་དེ་ལས་བྱུང༌། །རྒྱུད་རྣམས་ཀུན་དུ་སྤྲས་ཤིང་ཐ་སྙད་ཀྱིས་དབེན་པ། །སངས་རྒྱས་རྣམས་ཀྱི་གསང་བ་སུས་ཀྱང་ཤེས་མི་འགྱུར། །མན་ངག་མིག་གིས་མཐོང་ཞིང་དབང་བའི་རོས་ཁྱབ་པ། །ཞབས་ཀྱི་རྡུལ་ལ་རེག་ན་ཡེ་ཤེས་རིག་པར་འགྱུར། །སྣ་ཚོགས་དངོས་པོའི་ཆོས་ལ་སྟོང་པའི་མདའ་འཕེན་དང༌། །སྟོང་པ་སྣང་བའི་ཐབས་ཀྱིས་མྱོང་བར་འགྱུར་བྱེད་པ། །ཤེས་རབ་ཤེས་པས་སྣང་བ་གཞལ་བྱར་མཐོང་བ་སྟེ། །ཤེས་རབ་དེ་ནི་བླ་མེད་སློབ་དཔོན་དག་ལས་འབྱུང༌། །ཉོན་མོངས་ཐམས་ཅད་ཐབས་ཀྱིས་མཆོག་ཏུ་སྒྱུར་བྱེད་དང༌། །རྟོག་པའི་ཟུག་རྔུ་གང་གིས་སྒྱུར་བར་མི་ནུས་པ། །འདི་ནི་མན་ངག་སྙིང་པོ་ལས་ནི་ངེས་འབྱུང་དང༌། །དེ་ཡང་རྗེ་བཙུན་མཐུ་ལས་ངེས་པར་རྙེད་པར་འགྱུར། །དེ་ཕྱིར་རྒྱུད་པར་ལྡན་པའི་བྱིན་རླབས་གང་ལྡན་པ། །དུས་ཐབས་བསྟེན་པ་མཁས་པས་རྟག་ཏུ་བསྟེན་པར་བྱ། །
(༧)ཨེ་མ་མཁའ་འགྲོ་གསང་བའི་སྐད། །ཐབས་དང་ཤེས་རབ་རང་བཞིན་མཉམ་པ་ཉིད་རྟོགས་ནས། །འོད་གསལ་ལས་ནི་ལྷན་ཅིག་སྐྱེས་པ་རྙེད་པར་འགྱུར། །ཟླ་བ་རྒྱས་འདྲ་བ་ནི་གོམས་པ་ལས་བྱུང་སྟེ། །གསལ་བར་བྱེད་པ་སཱ་ལུ་ཉི་ཀའི་འོད་འདྲར་སྤྱོད། །དངོས་གྲུབ་ཀུན་གྱི་རྩ་བ་རྡོ་རྗེ་སློབ་དཔོན་ཡིན། །ལེགས་པར་སྦྱངས་པ་རྒྱུ་ཉིད་འབྲས་བུ་ཀུན་གྱི་ལུས། །བདེ་བར་གཤེགས་པའི་བཀའ་དང་མཐུན་པར་བྱ་བའི་ཕྱིར། །བྱང་ཆུབ་སེམས་དཔའ་བདེ་བའི་མགོན་པོས་ལེགས་གསུངས་པ། །ཆོས་ཀྱི་སྐུ་དང་ལོངས་སྤྱོད་རྫོགས་དང་སྦྲུལ་པའི་སྐུ། །ངོ་བོ་ཉིད་ཀྱི་སྐུ་ནི་རྒྱུ་འབྲས་རབ་ཤེས་བྱ། །སྒྲོ་སྐུར་གཉིས་ཀྱིས་སྟོང་པ་གཉིས་མེད་ཆོས་ཡིན་ཏེ། །ངོ་བོ་ཉིད་ཀྱི་བདེ་བ་དེ་ནི་ལོངས་སྤྱོད་ཆེ། །སྣ་ཚོགས་པ་ཡིས་འགྲོ་བ་ཐམས་ཅད་སྤྲུལ་པ་ལས། །དབྱེར་མེད་ཡེ་ཤེས་ཉིད་ནི་ཀུན་གྱི་བདག །སྐྱེད་པར་བྱ་དང་བྱེད་པའི་རང་བཞིན་མི་དམིགས་ཀྱང༌། །གོམས་པའི་མཐུ་ཡིས་དོགས་པ་ཐམས་ཅད་ཟིལ་མནན་ནས། །འབྲས་བུ་གཉིས་ནི་རང་དང་གཞན་དོན་ཕུན་ཚོགས་ཡིན། །རྒྱུ་དང་འབྲས་བུར་བཏགས་ཀྱང་ངོ་བོ་དེ་དབྱེར་མེད། །སྨོན་ལམ་སྙིང་རྗེའི་སྟོབས་ཀྱིས་གཟུགས་སྐུ་རྣམ་གཉིས་འབྱུང༌། །བུམ་པ་བཟང་དང་དཔག་བསམ་ཤིང་དང་ནོར་བུ་རིན་ཆེན་ལྟར། །གང་གིས་བཟུང་བ་མེད་པའི་སྐུ་ནི་རབ་ཏུ་མཛེས། །གདུལ་བྱ་རྣམས་ལ་སྣ་ཚོགས་པ་ཡི་གཟུགས་ཤར་བས། །དེ་དག་ཐམས་ཅད་བསམ་མི་ཁྱབ་པའི་སྤྲུལ་པ་སྟེ། །བསམ་དུ་མེད་པའི་ཡེ་ཤེས་རང་བྱུང་གང་བསྒོམ་པ། །དེར་ནི་འབྲས་བུ་མ་ལུས་བསྒོམ་པར་འགྱུར་བ་ཡིན། །ཐེག་པ་ཆེན་པོ་བླ་མེད་སྙིང་པོའི་ལམ་འདི་ནི། །འབྲས་བུ་ལམ་དུ་ཁྱེར་ནས་གདོད་ནས་འབྲས་བུར་གནས། །གཞན་དོན་ཕུན་སུམ་ཚོགས་པ་འབྲས་བུའི་མཆོག་ཡིན་ཏེ། །སྦྱངས་པ་གཙོ་བོར་གྱུར་པ་སོགས་ལས་དེ་ནི་འབྱུང༌། །གྲོལ་བ་ཆེན་པོ་ལས་སྦྱངས་རེ་བ་མེད་པའི་སེམས། །རྒྱུན་མི་འཆད་པའི་མཐུ་ལས་ངེས་པ་རྙེད་པར་འགྱུར། །སྐྱེས་བུ་རིན་ཆེན་གང་ལ་ལྷ་རྫས་འདི་སྐྱེས་པས། །གདུག་པ་མ་ལུས་ཐམས་ཅད་སྐད་ཅིག་ཉེར་ཞི་ཐིམ། །སེངྒེ་གླང་ཆེན་སྨྱོན་དང་སྟག་དང་དྲེད་མོ་དང༌། །གཅན་ཟན་ཁྲོ་བོ་དུག་སྦྲུལ་མེ་དང་གཡང་ས་དང༌། །རྒྱལ་པོའི་ཆད་པ་དུག་དང་ཐོག་དང་ལྕེ་འབབ་པ། །ཐམས་ཅད་ངོ་བོ་དེ་ཉིད་ཡིན་ཕྱིར་གནོད་པ་མེད། །རྣམ་རྟོག་དགྲ་ཆེན་ཆོམས་པས་དགྲ་འདི་ཐམས་ཅད་ཆོམས། །བདག་ལྟའི་གདུག་པ་ཐུལ་བས་གདུག་པ་ཐམས་ཅད་ཐུལ། །དེ་ཕྱིར་སེམས་ཀྱི་ནོར་བུ་འདི་ནི་དམ་པར་བྱོས། །
(༨)ཨེ་མ་མཁའ་འགྲོ་གསང་བའི་སྐད། །སྐུ་དང་གསུང་དང་ཐུགས་ཀྱི་གསང་བ་གང་རིག་པ། །སྐྱེས་བུ་དེ་ལ་གདུག་པའི་ལྐུགས་པ་ཡོད་མ་ཡིན། །ལས་རྣམས་གང་ལའང་དགེ་དང་སྡིག་པ་གཉིས་རྟོགས་པ། །གང་ཞིག་རྩོལ་བ་དེ་ནི་གདུག་པའི་སྦྱོར་བར་བཤད། །གང་ཟག་གིས་སྤྱོད་དེ་ནི་རང་གིས་རང་བཅིངས་པའོ། །མོས་པ་རྒྱུན་ཆགས་པ་ཡི་ནད་ཀྱིས་འཁོར་བར་ལྟུང༌། །རྟོག་གེས་དགོས་པ་མེད་ཅིང་སྔ་མས་ཆོག་པར་ཟད། །གང་ལ་དམིགས་ཀྱང་དམིགས་པ་དེ་ཡིས་ཐར་པ་སྒྲིབ། །བཟང་པོར་རྟོགས་ཀྱང་དེ་ཡི་ནད་ཀྱིས་འཁོར་བར་ལྟུང༌། །དམན་པའི་ལས་ལ་བརྟག་ན་རྣམ་སྨིན་རྒྱུན་མི་འཆད། །བརྟག་པ་མེད་པའི་སེམས་ནི་ནམ་མཁའ་ལྟ་བུར་གནས། །ནམ་མཁའ་གནས་པ་མེད་པ་དེ་ཉིད་ཐ་སྙད་བྲལ། །བྲལ་བའི་སེམས་ལ་བརྟག་དང་དཔྱད་པ་མི་དགོས་ཀྱི། །རང་བཞིན་གཞག་པ་ཇི་ལྟ་བུ་ཉིད་དེ་ལྟ་ཉིད། །འབྲས་བུ་ཐོགས་པ་མེད་པ་གདོད་ནས་རང་ལ་གནས། །དེ་ཕྱིར་རེ་དང་དོགས་པའི་གཉེན་པོས་འཆིང་མི་དགོས། །བརྡ་དང་ཐ་སྙད་བཏགས་པ་ཀུན་ཀྱང་དེ་བཞིན་ཏེ། །ཡང་དག་མ་ཡིན་ཡིན་པ་མཁས་པ་ཀུན་གྱི་ཡུལ། །རྒྱུ་དང་འབྲས་བུ་དབྱེར་མེད་འདི་ནི་སྙིང་པོའི་སེམས། །དེ་མྱོང་བ་ཡི་འབད་པས་ཀུན་ལས་བཙལ་མི་དགོས། །དམ་པ་བསྟེན་དང་ཉན་དང་ཐོས་པ་ལྷུར་ལེན་དང༌། །ཡོན་ཏན་དབང་ལས་འབྱུང་ཞེས་བྱིན་རླབས་ནོད་པ་དང༌། །ཏིང་འཛིན་བློར་གཞག་ནས་ནི་སྦྱོར་དང་སྒོམ་པ་དང༌། །ཕན་ངེས་སྔོན་དུ་སོང་ནས་བརྟུལ་ཞུགས་གང་སྤྱོད་པ། །དེ་དག་ཐམས་ཅད་ལོག་རྟོག་བཅོས་མ་ལ་སྤྱོད་ཡིན། །སྙིང་པོའི་སེམས་ནི་སྐྱོན་དང་ཡོན་ཏན་རྣམས་དང་བྲལ། །དོན་དེ་ཉིད་ནི་བྱ་བ་གང་ཡང་མི་དགོས་ཀྱི། །བྱ་བ་བཏང་བའི་སེམས་ནི་བདེ་བ་ཆེ་མཆོག་ཉིད། །ལྔ་རིག་ལ་སོགས་ཞེ་འདོད་གདོན་གྱིས་ཟིན། །དངོས་པོར་འཛིན་པའི་དུག་གིས་རང་གི་སེམས་ལ་ཁྱབ། །ཕྱི་རོལ་སྤངས་པའི་སེམས་ནི་ནང་དུ་འཇོག་པ་ཅན། །སྙིང་པོ་ལ་སྤྱོད་རྣམས་ཀྱིས་འདི་ཉིད་བསམ་པར་རིགས། །རྟོག་གེ་སྤྲོས་པའི་སྦུན་པ་ཕྱིར་བསལ་ནས། །གཉུག་མའི་དབང་པོ་དག་ལས་སྐྱེས་པ་ཡི། །དོན་གྱི་སྙིང་པོ་བླ་ན་མེད་པ་འདི། །རྟོགས་པས་བཅུ་བཞིའི་ས་ལ་གནས་པར་འགྱུར། །རྣལ་འབྱོར་ཡེ་ཤེས་ཆེན་པོ་གང་འདོད་པ། །རིམ་དང་ཅིག་ཅར་འཇུག་པའི་རིམ་ཆོས་ཀྱིས། །ཡེ་ཤེས་མཆོག་གི་གོ་འཕང་སྙིང་པོ་རྣམས། །བཀོད་པས་འགྲོ་རྣམས་ཕྱག་རྒྱ་ཆེ་ཐོབ་ཤོག །སྙིང་པོ་བླ་ན་མེད་པ་གཏན་ལ་དབབ་པ་དོ་ཧ་མཛོད་ཅེས་བྱ་བ། རྣལ་འབྱོར་གྱི་དབང་ཕྱུག་དཔལ་ས་ར་ཧ་པས་མཛད་པ་རྫོགས་སོ།། །།རྒྱ་གར་གྱི་མཁན་པོ་བཛྲ་པཱ་ཎི་དང༌། བླ་མ་ཨ་སུས་ཞུས།
(བསྟན་འགྱུར་དཔེ་བསྒྱུར་མ། དེབ་ཉེར་དྲུག་པ། རྒྱུད། པོད་ཞི། ༡༠༡༣-༡༠༡༨)
རྣལ་འབྱོར་གྱི་དབང་ཕྱུག་ཆེན་པོ་དཔལ་ས་ར་ཧ་ཆེན་པོས་རྟོགས་པ་མགུར་དུ་བཞེངས་པ་དོ་ཧ་མཛོད་ཀྱི་གླུ་འདི་ལ་བཤད་ལུགས་ཀྱི་བྱེ་བྲག་མི་འདྲ་བ་མང་དུ་སྣང་ཡང༌། རྣལ་འབྱོར་ཆེན་པོའི་དགོངས་པའི་དོན་བླ་མ་བརྒྱུད་པའི་རིམ་པ་ལས་བྱུང་བའི་དབང་དུ་བྱས་ན། མངོན་པར་རྟོགས་པ་ལམ་གྱི་རིམ་པ་མཐར་ཐུག་འབྲས་བུ་དང་བཅས་པ་ཚང་ལ་མ་ནོར་བ་ཞིག་གཞུང་འདིས་སྟོན་པར་བྱེད་པ་ཡིན་ཏེ། དེ་ཡང་བསྡུས་པའི་དོན་དྲུག་དང༌། རྣམ་པར་ཕྱེ་བའི་ཆོས་བཞི་བཅུ་རྩ་གཉིས་ཀྱིས་འཆད་དོ། །དེ་ཡང་འདི་སྐད་དུ་སྟོན་པ་ཡིན་ཏེ།
རྣལ་འབྱོར་དབང་ཕྱུག་ཆེན་པོ་ཡི། །
དགོངས་པའི་དོན་ནི་མདོར་བསྡུས་ན། །
ཞེན་པ་བཏང་དང་བླ་མ་བསྟེན། །
ཉམས་བླངས་རྟོགས་པའི་འཆར་ཚུལ་དང༌། །
བསྐྱང་ཐབས་འབྲས་བུའི་འཆར་ཚུལ་ཏེ། །
རྣམ་པ་དྲུག་གིས་ཡང་དག་བཤད། །
ཅེས་འབྱུང་བས། དང་པོ་ཞེན་པ་བཏང་བ་ནི། གཞུང་འདི་ཉིད་ལས། གང་ལ་ཞེན་པ་ཡོད་ན་དེ་ཡང་ཐོང༌། །ཞེས་གསུངས་པའི་ཕྱིར། ཞེན་པ་བཏང་བའི་ཆོས་བཅུ་སྟེ།
མུ་སྟེགས་པ་དང་མཚན་ཉིད་པ། །
སྔགས་དང་སྟོང་པའི་ཞི་གནས་དང༌། །
མཆོད་དང་བཟླས་བརྗོད་དཀའ་ཐུབ་དང༌། །
འདོད་ཡོན་ཐ་སྙད་ཕྱོགས་རེ་བ། །
བཅུ་ནི་ཞེན་པ་བཏང་བའི་ཆོས། །
ཞེས་འབྱུང་བས། དང་པོ་ཕྱི་པ་མུ་སྟེགས་པའི་ཞེན་པ་བཏང་བ་ནི། ཕྱི་པ་མུ་སྟེགས་པའི་ཞེན་པ་བཏང་བ་ལ་ལྔ་སྟེ། རིག་བྱེད་དག་བྱེད་ཀྱི་བརྟུལ་ཞུགས་ལ་ཐར་པའི་འབྲས་བུ་མེད་པར་བསྟན་པ་ནི།
དེ་ཉིད་མི་ཤེས་བྲམ་ཟེ་ནི། །ཞེས་པ་ལ་སོགས་པས་སྟོན་པ་སྟེ། དེ་ཉིད་ཅེས་པ་ནི་ཆོས་ཐམས་ཅད་ཀྱི་དེ་ཁོ་ན་ཉིད་དེ། ཤེས་པར་བྱ་བའི་ཡུལ། རྟོགས་པར་བྱ་བའི་དོན། བསྒྲུབ་བྱ་དོན་གྱི་སྙིང་པོའོ། །དེ་མི་ཤེས་པའི་གང་ཟག་གང་ཞེ་ན། བྲམ་ཟེ་ནི་ཞེས་པ་སྟེ་དེས་མཚོན་ནས་སོ་སོ་སྐྱེ་བོ་ཐམས་ཅད་དོ། །གྱི་ན་རིག་བྱེད་བཞི་དག་འདོན། །ཞེས་པ་ནི། བྲམ་ཟེའི་ཆོས་ཏེ། ངེས་བརྗོད་དང༌། མཆོད་སྦྱིན་དང༌། སྙན་ངག་དང༌། སྲིད་བསྲུང་གི་རིག་བྱེད་དེ་གྱི་ན་ཙམ་ཡིན་ཞེས་པའོ། །ས་ཆུ་ཀུ་ཤའི་དག་བྱེད་དང༌། །ཞེས་པ་ནི། ལུས་དག་པར་བྱེད་པས་ས། ངག་དག་པར་བྱེད་པས་ཆུ། ཡིད་དག་པར་བྱེད་པས་ཀུ་ཤ། རང་བཞིན་དག་པར་བྱེད་པ་ཚངས་པའི་སྐུད་པའོ། །ཁྱིམ་ན་ཁྱིམ་པའི་ཚུལ་དུ་གནས་ཤིང་མེ་ལ་བཤྲེག །ཅེས་པ་ནི། དག་བྱེད་ཀྱི་བྱེ་བྲག་སྦྱིན་ཤྲེག་བྱེད་པའོ། །དོན་མེད་སྦྱིན་ཤྲེག་བྱེད་པ་ནི། །དུ་བས་མིག་ལ་གནོད་པར་བས། །ཞེས་པ་ནི། གོང་གི་རིག་བྱེད་དང༌། དག་བྱེད་དེ་ཐམས་ཅད་ལ་འབད་རྩོལ་བྱས་ཀྱང་དེ་ཉིད་མི་ཤེས་པས་ངལ་བ་དོན་མེད་དུ་སོང་ཞེས་པའི་དོན་ཏོ། །
དབྱུག་གུ་དབྱུག་གསུམ་ལེགས་ལྡན་གཟུགས། །ཞེས་པ་ནི། དཀའ་ཐུབ་ཀྱི་རིགས་ཏེ་དབྱུག་གུ་རྩེ་གཅིག་དང༌། རྩེ་གསུམ་པ་དང༌། དབང་ཕྱུག་ཆེན་པོའམ་ལེགས་ལྡན་གྱི་བྷ་ག་དང་ལིང་ག་བཏགས། རྔ་ཕོད་དང་དར་ལ་སོགས་པས་བརྒྱན་ནས་དེའི་སྟེང་དུ་ལྕེབས་པའོ། །གཞན་ཡང་མེ་ལྔ་བརྟེན་པ་ལ་སོགས་པ་དཀའ་ཐུབ་ཀྱི་རིགས་མི་འདྲ་བ་མང་དུ་ཡོད་པས་ཐ་དད་པ་དང་ཞེས་པའོ། །ལྟ་བ་ཡང་རྟག་ཆད་ལ་སོགས་པ་ཐ་དད་ཅིང༌། དེ་སྟོན་པའི་ལྷ་ཡང་ཐ་དད་པས། ངང་པས་བསྟན་པ་དག་ཅེས་པ་སྟེ། ངང་པ་དང་འུག་པ་དང་ཉི་མ་དང་ཟླ་བ་ལ་སོགས་པ་ལ་འདྲི་བའོ། །ལྷ་དེས་ཆོས་ཉིད་སྟོན་ཤེས་པ་ཡིན་ནམ་ཞེ་ན། ཆོས་དང་ཆོས་མིན་མི་ཤེས་པར་མཉམ་ཞིང༌། །འགྲོ་བ་རྣམས་ནི་རྫུན་པ་ཉིད་དུ་གོལ། །ཞེས་པ་སྟེ། དེ་དང་དེའི་རྗེས་སུ་འཇུག་པ་ཐམས་ཅད་ལོག་པའི་ལམ་དུ་གོལ་ཞེས་པའོ། །
རལ་པ་ཁུར་འཛིན་གྱི་བརྟུལ་ཞུགས་ཀྱིས་སྐྱེ་བོ་བསླུ་བར་བསྟན་པ་ནི། ཨེ་རིའི་ཐལ་བ་ལུས་ལ་བྱུག་ནས་སུ། །ཞེས་པ་ནི། མི་རུས་ཀྱི་ཐལ་བ། བའི་ལྕི་བ་ས་ལ་མ་ལྷུང་བ་དང་སྦྱར་ནས་བྱུགས་པའོ། །མགོ་ལ་རལ་པའི་ཁུར་བུ་ཁུར་བར་བྱེད། །ཅེས་པ་ནི། དེའི་གསེབ་ཏུ་རྟེན་སྦེད་པའོ། །ཁྱིམ་དུ་མར་མེ་བཏང་ནས་གནས། །མཚམས་སུ་འདུག་ནས་དྲིལ་བུ་དཀྲོལ། །སྐྱིལ་ཀྲུང་བཅས་ནས་མིག་བཙུམ་སྟེ། །ཞེས་པ་ནི་སྒོམ་པའི་སྤྱོད་ལམ་མོ། །རྣ་བར་ཤུབ་ཤུབ་སྐྱེ་བོ་སླུ་བར་བྱེད། །ཅེས་པ་ནི། གདམས་ངག་འདེབས་པའི་དུས་སུ་ཁྱབ་འཇུག་གི་སྒྲ་ཨ་ཧཾ་ཞེས་བྱ་བ་ཐོས་ན་ཐར་པ་ཐོབ་བོ་ཞེས་སློབ་མ་རང་གི་སྙིང་ཁར་རྣ་བ་གཏོད་དུ་བཅུག་ནས་རང་གིས་ཨ་ཧཾ་ཞེས་བརྗོད་པའམ། ཡང་ན་ཁོ་རང་གི་གདམས་ངག་སྟོན་པའོ། །ཁྱོ་མེད་སྐྲ་མེད་འདི་འདྲ་གཞན་ལ་སྟོན། །ཞེས་པ་ནི། ཐབས་དང་ཤེས་རབ་གང་ཡང་མེད་པའི་དོན་སྟོན་པའོ། །དབང་རྣམས་བསྐུར་ཞིང་སློབ་མའི་ཡོན་རྣམས་ལེན། །ཞེས་པ་ནི། ཆོ་གའི་བྱེ་བྲག་གཅིག་བྱས་ནས་ལུས་ལྗིད་ཆུང་ངུ་སོང་བ་དང་ཡོན་ལེན་པའོ། །དེ་ལྟ་བུའི་བརྟུལ་ཞུགས་ཀྱི་བདག་ཉིད་བསླུ་བར་བསྟན་པ་དང༌།
སེན་མོ་རིང་ཞིང་ལུས་ལ་དྲི་མས་གཡོགས། །ཞེས་པ་ནི། འཇིག་རྟེན་པ་དང་སངས་རྒྱས་པའི་སྤྱོད་པ་ལས་བཀོག་པའོ། །གོས་དང་བྲལ་ཞིང་སྐྲ་ནི་འབལ་བར་བྱེད། །ཅེས་པ་ནི། གཅེར་བུ་བྱས་ནས་སྐྲ་དང་ཁ་སྤུ་ལ་སོགས་པ་འཐོག་པའོ། །ནམ་མཁའི་ཡིད་ཅན་གནོད་བྱེད་ལམ་གྱི་གཟུགས། །ཞེས་པ་ནི། ལུས་འབྱུང་བ་བཞི་ལས་བྱུང༌། སེམས་ནམ་མཁའ་ལས་བྱུང༌། དེ་ནས་མཁའ་ལ་སྤྲིན་དེངས་པ་བཞིན། མཛེས་མ་མ་ཤི་ཚེ་ན་ཅི་དགར་སྤྱོད། །ཤི་ནས་དེ་ཡི་སྤྱོད་ཡུལ་མིན། །ཞེས་ཟེར་ཏེ། ལས་དགེ་སྡིག་མེད་ཚེ་སྔ་ཕྱི་མེད། ཅེས་པ་དེ་རང་ལ་གནོད་པ་བྱེད་པ་སྟེ། ལམ་གྱི་གཟུགས་བརྙན་ཡིན་ཞེས་པའོ། །ཐར་པའི་ཆེད་དུ་བདག་ཉིད་གྲོལ་བྱེད་སླུ། །ཞེས་པ་ནི། ཐར་པའི་ཆེད་དུ་ལམ་དེ་ལྟ་བུ་ལ་ཞུགས་ན་སླུའོ། །ཞེས་པའོ། །
དེ་ལྟ་བུའི་ལྟ་སྤྱོད་ཀྱིས་ཐར་པ་མི་ཐོབ་པར་བསྟན་པ་ནི། གཅེར་བུ་གལ་ཏེ་གྲོལ་འགྱུར་ན། །ཁྱི་དང་ཝ་སོགས་ཅིས་མི་གྲོལ། །ཅེས་པ་ནི། གོང་གི་གོས་དང་བྲལ་ཞིང་ཞེས་པའི་སྤྱོད་པ་ལས་འགལ་བའོ། །སྤུ་བཏོགས་པས་ནི་གྲོལ་འགྱུར་ན། །བུད་མེད་སྤུ་གཏོགས་གྲོལ་བར་འགྱུར། །ཞེས་པ་ནི། གོང་གི་སྐྲ་ནི་འབལ་བར་བྱེད་ཅེས་པ་ལ་འགལ་བའོ། །མཇུག་སྤུ་སློང་བས་གྲོལ་ན་ནི། །རྨ་བྱ་གཡག་སོགས་གྲོལ་བར་འགྱུར། །ཞེས་པ་ནི་རྨ་བྱ་དང་གཡག་གི་བརྟུལ་ཞུགས་བྱེད་པ་ལ་འགལ་བའོ། །ལངས་ཏེ་ཟ་བས་གྲོལ་ན་ནི། །རྟ་དང་གླང་པོ་ཅི་ཕྱིར་མིན། །ཞེས་པ་ནི། ཟས་ཟ་བའི་ཚེ་ཡར་ལངས་ནས་ཟ་ཞིང་ཕྱིན་ཅི་ལོག་ལ་བརྩོན་འགྲུས་བྱེད་པ་ལ་འགལ་བའོ། །མདའ་སྣུན་ན་རེ་ཞེས་པ་ནི། ས་ས་ཧ་ཞེས་པ་བོད་སྐད་དུ་བསྒྱུར་བ་སྟེ། ས་ས་ཧ་ཞེས་པ་ནི་མདའ་དང༌། ཧ་ཧ་(སུས་སྣུན་ན་བྲམ་ཟེ་མོས། གང་ལ་བསྣུན་ན། ས་ར་ཧ་ལ། ཇི་ལྟར་བསྣུན་ན། བྱིན་རླབས་སམ་རྟོགས་པ་བསྐྱེད་དོ། །)ཏ་ཞེས་པ་ནི་བསྣུན་པའོ། །ནམ་མཁའི་ཡིད་ཅན་ལ་ཞེས་པ་ནི་གོང་གི་ལྟར་དུ་ལྟ་བ་དེ་ལ་ཞེས་པའོ། །ཐར་པ་ནམ་ཡང་ཡོད་པ་མ་ཡིན། །ཞེས་པ་ནི། དེ་ལྟ་བུའི་ལམ་ལ་བསྐལ་པ་དཔག་ཏུ་མེད་པར་དཀའ་བ་སྤྱད་ཀྱང་ཐར་པ་མི་ཐོབ་ཅེས་པ་སྟེ། ཞེན་པ་བཏང་བའི་ཆོས་དང་པོའོ། །
ད་ནི་རྒྱུ་མཚན་ཉིད་ཀྱི་ཐེག་པ་ལ་ཞེན་པ་བཏང་བ་ལ་དོན་གཉིས། ཆུང་ངུ་དང༌། ཆེན་པོའོ། །ཆུང་ངུ་ལ་བཞི་ལས། སྡོམ་པའི་དབྱེ་བ་བསྟན་པ་ནི།
བདེ་བ་དེ་ཉིད་དང་ནི་བྲལ་གྱུར་ཅིང༌། །ཞེས་པ་ལ་སོགས་པས་བསྟན་པ་སྟེ། དེ་ཡང་བདེ་བ་ལ་གསུམ་(གནས་སྐབས་བདེ་བ་ལས་མཐར་ཐུག་བདེ་བ་མིན་ནོ། །)ལས། རྒྱུ་འདོད་ཡོན་བསྟེན་པས་བདེ་བ་དང༌། ལམ་ཉམས་སུ་བླངས་པའི་བདེ་བ་དང༌། འབྲས་བུ་ཟག་པ་མེད་པའི་བདེ་བ་དང་གསུམ་དང་བྲལ་བའོ། །ལུས་ཀྱི་དཀའ་ཐུབ་འབའ་ཞིག་ཙམ་ལྡན་པས། །ཞེས་པ་ནི། སེམས་འདུལ་བར་བྱེད་པའི་ཐབས་མེད་པར་ལུས་འབའ་ཞིག་འདུལ་བར་བྱེད་པ་ནི། དགེ་སློང་སྦུར་མ་ཕྱིར་སྐྱེས་ཀྱི་གཏམ་རྒྱུད་དང་འདྲའོ། །དགེ་ཚུལ་ཞེས་པ་ནི། རྩ་བ་བཞི་ཡན་ལག་དྲུག་སྟེ་བསྲུང་བྱ་བཅུ་འཁོར་དང་བཅས་པ་བསྲུང་བའོ། །དགེ་སློང་ཞེས་པ་ནི། ཁྲིམས་ཉིས་བརྒྱ་ལྔ་བཅུ་རྩ་གསུམ་བསྲུང་བའོ། །
སྡེ་པའི་དབྱེ་བ་བསྟན་པ་ནི། གནས་བརྟན་ཞེས་པ་ནི་སྡེ་པ་སྟེ། དེས་མཚོན་ནས་ཕལ་ཆེན་པ་དང༌། མང་པོས་བཀུར་བ་དང༌། ཐམས་ཅད་ཡོད་པར་སྨྲ་བའི་སྡེ་པ་བཞི་ལ། བནྡེ་རྣམས་ནི་དེ་ལྟར་རབ་བྱུང་ནས། །ཞེས་པའོ། །ཉན་ཐོས་རང་གི་ངོ་བོ་དངོས་པོའི་གྲུབ་མཐའ་ལ་ཞེན་ན་ཆོས་ཉིད་མི་རྟོགས་པར་བསྟན་པ་ནི། ཁ་ཅིག་མདོ་སྡེ་འཆད་པར་བྱེད་ཅིང་འཇུག །ཅེས་པ་ནི། ཐེག་པ་ཆུང་ངུའི་མདོ་སྡེ་འཆད་ཅིང་ཉན་ཐོས་དང་རང་རྒྱལ་གྱི་གྲུབ་མཐའ་འཛིན་པའོ། །ཁ་བསྐང་་་་་ཞར་ལ་རང་རྒྱལ་བསྟན་པའོ། །
ཐེག་པ་ཆེན་པོ་ལ་གཉིས་ལས། དང་པོ་སེམས་ཙམ་པའི་ལྟ་བ་བསྟན་པ་ནི། སྤྲུལ་ལ་རོ་གཅིག་སེམས་ཀྱི་ཚུལ་འཛིན་མཐོང༌། །ཞེས་པ་ནི། སེམས་ཙམ་རྣམ་བཅས་རྣམ་མེད་ཀྱི་གྲུབ་མཐའ་འཛིན་པའོ། །དབུ་མ་ཐེག་ཆེན་རྒྱུ་ལ་ཞེན་ན་འབྲས་བུ་མྱུར་དུ་མི་ཐོབ་པར་བསྟན་པ་ནི། ཁ་ཅིག་ཐེག་ཆེན་དེ་ལ་རྒྱུ་བྱེད་ཅིང༌། །ཞེས་པ་ནི། ཐེག་པ་ཆེན་པོའི་མདོ་སྡེའི་རྗེས་སུ་འབྲངས་ནས་རྒྱུ་ཕ་རོལ་ཏུ་ཕྱིན་པ་དྲུག་ལ་བསྐལ་པ་གྲངས་མེད་པ་གསུམ་དུ་ཚོགས་གསོག་པར་འདོད་པའོ། །དེ་ནི་གཞུང་ལུགས་ཚད་མའི་བསྟན་བཅོས་ཡིན། །ཞེས་པ་ནི། སངས་རྒྱས་ཀྱིས་གསུངས་པའི་གཞུང་དེའི་འབྲས་བུ་མི་བསླུ་བའོ། །དེས་མི་བསླུ་ཡང་དུས་ཡུན་རིང་པོར་དཀའ་བ་སྤྱོད་དགོས་པས་ན། ཞེན་པ་བཏང་བའི་ཆོས་གཉིས་པའོ། །
ད་ནི་འབྲས་བུ་སྔགས་ཀྱི་ཐེག་པ་ལ་ཞེན་པ་བཏང་བར་སྟོན་པ་ལ་དོན་བཞི་སྟོན་པ་ལས། དང་པོ་ཐབས་ཁ་ཡར་གྱིས་འབྲས་བུ་མི་ཐོབ་པར་བསྟན་པ་ནི། གཞན་ཡང་དཀྱིལ་འཁོར་འཁོར་ལོ་མ་ལུས་བསྒོམ། །ཞེས་པ་སྟེ། བསྐྱེད་པའི་རིམ་པ་རྐྱང་པ་བསྒོམ་པའམ། ལྷ་ལ་དངོས་པོར་ཞེན་པའོ། །དོན་བཤད་པས་གཏན་ལ་མི་ཕེབས་པར་བསྟན་པ་ནི། ཁ་ཅིག་བཞི་པའི་དོན་འཆད་པ་ལ་ཞུགས། །ཞེས་པ་ནི། དབང་བཞི་པའི་དོན་མཚན་ཉིད་པ་ལྟར་བཤད་པས་གཏན་ལ་ཕེབས་པར་འདོད་པ་དང༌། རྒྱུད་སྡེ་བཞིའི་དོན་བཤད་པས་རྟོགས་པར་འགྱུར་རོ་ཞེས་ཟེར་བའོ། །
ཕྱི་རོལ་གྱི་ནམ་མཁའ་ལ་ཞེན་ན་རང་གི་སེམས་ཉིད་མི་རྟོགས་པར་བསྟན་པ་ནི། སྤྲུལ་ལ་ནམ་མཁའི་ཁམས་ལ་རྟོག་པར་སྣང༌། །ཞེས་པ་ནི། ཆོས་ཉིད་ནམ་མཁའ་(ཡིད་ལ་བྱས་པས་རྟོག་པར་སོང་བཅོས་མར་སོང༌། ཆེད་དུ་བྱས་པ་ཡིན་པས་ཡང་དག་པ་མིན་ནོ། །)ལྟ་བུ་ཡིན་ནོ་ཞེས་དེ་ལ་རྟོག་པར་བྱེད་པའོ། །
བློས་བྱས་ཀྱི་སྟོང་པ་ལ་ཞེན་པ་བཏང་བ་ནི། གཞན་དག་སྟོང་ཉིད་ལྟ་བར་བྱེད་པ་སྟེ། །ཞེས་པ་ནི། སྣང་བ་བཀག་ནས་སྟོང་པ་ཉིད་དེ་ལྟ་བར་འདོད་པའོ། །ཕལ་ཆེར་མི་མཐུན་ཕྱོགས་ལ་ཞུགས་པ་ཡིན། །ཞེས་པ་ནི། གོང་གི་བཞི་པོ་ཐམས་ཅད་ལ་སྦྱར་བར་བྱ་ཞིང༌། རྟོགས་ལྡན་གྱི་བླ་མ་དམ་པས་མ་ཟིན་པའི་སྔགས་ཀྱི་གཞུང་རྐྱང་པ་ཤེས་ཀྱང་ཐར་པ་མི་ཐོབ་ཅེས་པའི་དོན་ཏེ། ཞེན་པ་བཏང་བའི་ཆོས་གསུམ་པའོ། །
ད་ནི་སྟོང་པ་ཉིད་ཀྱི་ཞི་གནས་ལ་ཞེན་པ་བཏང་བ་ལ་གསུམ་སྟོན་ཏེ། འཁོར་འདས་བླང་དོར་དུ་བསྒོམས་པས་དམ་པའི་དོན་མི་རྟོགས་པར་བསྟན་པ་ནི། ལྷན་ཅིག་སྐྱེས་བྲལ་གཞན་གང་གིས། །ཞེས་པ་ནི། དཔེར་ན་མེ་དང་ཚ་བ་ལྷན་ཅིག་ཏུ་སྐྱེས་པ་ལས། ཚ་བ་དང་བྲལ་བའི་མེས་མེའི་དོན་བྱེད་མི་ནུས་པ་ལྟར། འགྲོ་བ་ཐམས་ཅད་ཆོས་ཉིད་དོན་དམ་པ་ལྷན་ཅིག་སྐྱེས་པའི་དོན་མ་རྟོགས་པར་ཉོན་མོངས་པ་དང༌། རྣམ་པར་རྟོག་པ་ཞི་ཙམ་པ་དེའི་ངང་ལ་བསྐལ་པ་མང་པོར་གནས་ཀྱང༌། དོན་དམ་པའི་བདེན་པ་མི་མཐོང་བས། མྱ་ངན་འདས་གང་བསྒོམ་བྱེད་པ། །དེ་དག་འགས་ཀྱང་དོན་དམ་ནི། །ཅིག་ཤོས་(ལྷན་ཅིག་སྐྱེས་པའི་དོན་མ་རྟོགས་ན་སངས་མི་རྒྱའོ། །)འགྲུབ་པར་མི་འགྱུར་རོ། །ཞེས་པའོ། །
བསམ་གཏན་གྱི་རོ་ལ་ཆགས་ན་ཐར་པའི་འབྲས་བུ་མི་ཐོབ་པར་བསྟན་པ་ནི། གང་ཞིག་གང་ལ་མོས་པར་གྱུར་པ་དེས། །ཞེས་པ་ནི། བསམ་གཏན་དང་པོ་ནས་སྲིད་པའི་རྩེ་མོའི་སེམས་བསྒོམ་པའི་བར་དུ་གང་དང་གང་ལ་མོས་པ་ལ་སྒོམ་པར་བྱེད་པ་སྟེ། ལྷན་ཅིག་སྐྱེས་པ་དང་བྲལ་བའི་ཕྱིར། བསམ་གཏན་གནས་པས་ཐར་པ་ཐོབ་བམ་ཅི། །ཞེས་པ་སྟེ་མི་ཐོབ་ཅེས་པའོ། །ཅི་སྟེ་ཞེ་ན། ཀུན་རྫོབ་ཉམས་སུ་མྱོང་བའི་ཆོས་འཇིག་པར་བསྟན་པ་ནི། འོག་གི །བསམ་གཏན་རྫུན་པས་ཐར་པ་རྙེད་མིན་ནོ། །ཞེས་པས་ཏེ། ཞི་གནས་ལ་སོགས་ཏེ་བསམ་གཏན་བསྒོམས་པའི་ཉམས་བདེ་གསལ་མི་རྟོག་པའི་ཉམས་ལ་ཞེན་ན་ཐར་པ་མི་ཐོབ་བོ། །ཅི་སྟེ་ཞེ་ན། སྒྱུ་འཕྲུལ་དྲྭ་བ་ཇི་ལྟར་པང་དུ་འཁྱུད། །ཅེས་པ་སྟེ། དྲང་ཤྲོང་རྫུ་འཕྲུལ་དང་ལྡན་པ་ཡང་བུད་མེད་ལ་རེག་པས་ཉམས་པ་བཞིན་ནོ། །ཞེན་པ་བཏང་བའི་ཆོས་བཞི་པའོ། །
ད་ནི་ལྷ་ལ་མཆོད་པའི་ཞེན་པ་བཏང་བ་ལ་གཉིས་སྟོན་ཏེ། སེམས་ཉིད་རྟོགས་པར་བྱེད་པ་ལ་མཆོད་མི་དགོས་པར་བསྟན་པ་ནི།
མར་མེ་ཅི་དགོས་ལྷ་བཤོས་དེ་ཅི་དགོས། །ཞེས་པ་ནི། གཉུག་མའི་གནས་ལུགས་རྟོགས་པར་བྱེད་པ་ལ་མར་མེ་ལ་སོགས་པ་ཕྱིའི་མཆོད་པ་ལ་རག་མ་ལས་ཞེས་པའོ། །འོ་ན་ལྷ་མཆོད་པ་ལ་དགོས་པ་མེད་པར་འགྱུར་རོ་ཞེ་ན། སངས་རྒྱས་པའི་བརྒྱུད་པའི་རྒྱུར་འགྲོ་བ་ཙམ་ལས། དངོས་ཀྱི་རྒྱུར་མི་འགྲོ་བས། དེའི་འབྲས་བུ་ཞེན་ན་འཁོར་བའི་ཕ་རོལ་མི་བརྒལ་བར་བསྟན་པ་ནི། འོག་གི་ལྷ་ལ་མཆོད་པ་ཁྲི་ཕྲག་བྱིན་བྱས་ཀྱང༌། །ཞེས་པ་དེ་འདིར་འབྲེལ་བ་སྟེ། ལྷ་ལ་མཆོད་པ་དཔག་ཏུ་མེད་པ་ཕུལ་ཏེ་དེའི་འབྲས་བུ་ལ་ཞེན་ན་ཞེས་པའོ། །བདག་ཉིད་འཆིང་འགྱུར་ཞེས་པ་ནི། བདེ་འགྲོའི་གནས་སུ་འཆིང་བར་འགྱུར་བས། དེ་ཡིས་ཅི་ཞིག་བྱ་ཞེས་སོ། །དེ་འདྲས་ཞེས་པ་ནི། འདུས་བྱས་ཀྱི་དགེ་བའོ། །འཁོར་བ་འདི་ནི་ཆད་མིན་ཏེ། །གཉུག་མའི་རང་བཞིན་མི་རྟོགས་བརྒལ་མི་ནུས། །ཞེས་པ་ནི། གཉུག་མའི་རང་བཞིན་མ་རྟོགས་ན་འཁོར་བའི་ཕ་རོལ་ཏུ་བརྒལ་མི་ནུས་ཞེས་པ་སྟེ། ཞེན་པ་བཏང་བའི་ཆོས་ལྔ་པའོ། །
ད་ནི་བཟླས་བརྗོད་དང་ཁ་བཏོན་གྱི་ཞེན་པ་གཏང་བ་སྟོན་པ་ནི། དེ་ལ་ཅི་བྱ་གསང་སྔགས་བསྟན་པ་ཅི་ཞིག་དགོས། །ཞེས་པ་སྟེ། གཉུག་མའི་དོན་རྟོགས་པར་བྱེད་པ་ལ་སྔགས་ཀྱི་བཟླས་པ་དང༌། ཀློག་པ་དང་ཁ་བཏོན་ལ་སོགས་པ་ལ་རག་མ་ལས་པས་མི་དགོས་ཞེས་པ་སྟེ། ཞེན་པ་བཏང་བའི་ཆོས་དྲུག་པའོ། །
ད་ནི་ཁྲུས་དང་དཀའ་ཐུབ་ཀྱི་ཞེན་པ་བཏང་བ་སྟོན་ཏེ། འབབ་སྟེགས་འགྲོ་དང་ཞེས་པ་སྟེ། ཁྲུས་བྱེད་པའི་ཝ་ཏི་ལ་སོགས་པར་འགྲོ་མི་དགོས་ཞེས་པའོ། །དཀའ་ཐུབ་ཅི་དགོས་ཞེས་པ་ནི། བསྙུང་བར་གནས་པར་མི་དགོས་ཞེས་པའོ། །ཆུ་ལ་ཞུགས་པས་ཐར་པ་ཐོབ་བམ་ཅི། །ཞེས་པ་ནི། དེ་ལྟ་བུའི་སྤྱོད་པས་ཐར་པ་མི་ཐོབ་ཅེས་པ་སྟེ། ཞེན་པ་བཏང་བའི་ཆོས་བདུན་པའོ། །
ད་ནི་ཡུལ་འདོད་ཡོན་གྱི་ཞེན་པ་བཏང་བ་ལ་གཉིས་ལས། ཕྱིའི་ཞེན་པ་བཏང་བའོ། །དེ་ལ་གསུམ་ལས། ཕྱིའི་གནས་ནས་དངོས་གྲུབ་མི་རྙེད་པར་བསྟན་པ་ནི།
འོག་གི །འདི་ན་ཟླ་བ་རྒྱ་མཚོ་ཉིད་དང་ནི། །ཞེས་པ་སྟེ། ཟླ་བ་ཉའི་ནུབ་མོ་མཚོ་དེའི་ཆུ་དང་ཟླ་བ་གཅིག་ཏུ་འདྲེས་ཏེ་ཆུ་ཐམས་ཅད་འོ་མ་ལྟ་བུར་དཀར་མེར་གྱིས་འགྲོ་བའི་མཚོ་དེའོ། །འདི་ནི་གང་གཱའི་རྒྱ་མཚོ་ཉིད་དང་ནི། །ཞེས་པ་ནི་གང་གཱའི་ཆུ་དེ་ལ་ཆུ་ཐམས་ཅད་འདུས་པས་ན་ཡོན་ཏན་ཅན་གྱི་ཆུ་ཡིན་ནོ་ཞེས་དེ་ཉིད་ལ་ལྕེབ་པའམ་མཆོད་པ་འབུལ་བའམ། ཁྲུས་བྱས་པས་གྲོལ་བར་འདོད་པའོ། །བཱ་རཱ་ཎ་སཱི་ཤྲ་ཡ་གྷ་ཡ་ཏི། །ཞེས་པ་གྲོང་ཁྱེར་གྱི་མིང་སྟེ། དེ་གཉིས་ཀྱི་བར་གྱི་ཆུ་དེས་གཙང་མི་གཙང་ཐམས་ཅད་ཁྱེར་བས་ན་ཡོན་ཏན་གྱི་ཆུ་ཡིན་པས་ཁྲུས་ལ་སོགས་པ་བྱས་པས་གྲོལ་བར་འདོད་པའོ། །འདི་ནི་ཟླ་བ་གསལ་བྱེད་ཉིད། །ཅེས་པ་ནི། གོང་གི་ཆུའི་ཡོན་ཏན་ཟླ་བས་གསལ་བའམ། དེའི་ནུབ་མོ་ཆུ་དེ་ལྟ་བུ་ལ་ལྕེབ་པ་ལ་སོགས་པས་གྲོལ་བར་ལྟ་བ་སྟེ། ཁྲུས་དང་དཀའ་ཐུབ་ཀྱང་ཡིན་ལ། མུ་སྟེགས་པའི་ཡུལ་ཡང་ཡིན་ཏེ། དེ་ལྟ་བུས་མི་གྲོལ་བའོ། །
ནང་གི་གནས་ནས་དངོས་གྲུབ་མི་རྙེད་པར་བསྟན་པ་ནི། ཞིང་ཀུན་གནས་དང་ཉེ་བའི་གནས་སོགས་པ། །ཞེས་པ་ནི། གནས་དང་ཉེ་བའི་གནས་ལ་སོགས་པ་ཡུལ་ཉི་ཤུ་རྩ་བཞི་སྟེ། སངས་རྒྱས་པའི་ཡུལ་ལོ། །ཕྱིན་ཏེ་བལྟས་པས་རྟོགས་པ་གང་སྨྲ་བ། །ཞེས་པ་ནི། ཡུལ་དེ་རྣམས་སུ་ཕྱིན་ཏེ་ཁྲུས་སམ་དཀའ་ཐུབ་ལ་སོགས་པ་བྱས་ནས་གྲོལ་བར་འགྱུར་རོ་ཞེས་སྨྲ་བ་སྟེ། དེས་མི་གྲོལ་ཞེས་པའོ། །
གསུམ་པ་ལུས་ཀྱི་གནས་མཆོག་ཏུ་བསྟན་པ་ནི། ལུས་དང་འདྲ་བའི་མུ་གནས་གཞན་ན་མེད། །ཅེས་པ་ནི། ལུས་ལས་ལྷག་པའི་གནས་གཞན་ན་མེད་པས། གོང་གི་གནས་དེ་རྣམས་ཀྱི་ཞེན་པ་ཐོང་ཞེས་པའོ། །དགེ་བ་ང་ཡིས་ངེས་པར་ཡང་དག་མཐོང༌། །ཞེས་པ་ནི། ལུས་འདི་ཉིད་ལ་བརྟེན་པས་ཡུལ་གཞན་དུ་བགྲོད་མ་དགོས་པར་གཉུག་མ་དོན་དམ་པའི་དགེ་བ་ང་ཡིས་མཐོང་ཞེས་པའོ། །
འོ་ན་ཕྱིའི་ཡུལ་དེ་རྣམས་སུ་བགྲོད་མི་དགོས་ན། ནང་གི་ཡུལ་འདོད་ལྔ་པོ་འདི་ཇི་ལྟར་བརྟེན་ཞེ་ན། དེ་ལ་གཉིས་ལས་དངོས་པོ་འཁྲུལ་སྣང་རང་བཞིན་མེད་པར་བསྟན་པ་ནི། འོག་གི །ཐག་པ་ནག་པོར་དུག་སྦྲུལ་བཞིན། །མཐོང་བ་ཙམ་གྱིས་སྔངས་པར་འགྱུར། །ཞེས་པ་ནི། དཔེར་ན་ཐག་པ་ནག་པོ་ལ་མིག་འཁྲུལ་བའི་སྟོབས་ཀྱིས་དུག་སྦྲུལ་དུ་མཐོང་བ་དང༌། དེས་བཟུང་གིས་དོགས་པས་སྔངས་པ་ལྟར། གྲོགས་དག་ཅེས་པ་ནི་བོས་པའོ། །སྐྱེ་བོ་དམ་པ་ནི་ཞེས་པ་སོ་སོ་སྐྱེ་བོའི་དུས་སུའོ། །ཡུལ་གཉིས་སྐྱོན་གྱིས་བཅིངས་པར་འགྱུར། །ཞེས་པ་ནི། ཕྱིའི་ཡུལ་ཉི་ཤུ་རྩ་བཞི་ལ་སོགས་པ་དང༌། ནང་འདོད་པའི་ཡོན་ཏན་ལྔའམ། ཡང་ན་ཕྱི་ནང་དབང་པོའི་ཡུལ་དང༌། ཏིང་ངེ་འཛིན་གྱི་ཡུལ་གཉིས་བརྟེན་ནས་གྲོལ་དུ་རེ་བ་དང༌། བཅིངས་ཀྱིས་དོགས་ནས་སྔངས་པ་སྟེ་རེ་དོགས་ཀྱིས་འཆིང་ཞེས་པའོ། །
བཅིངས་པའི་སྐྱོན་གྱིས་སྡུག་བསྔལ་ལ་སྦྱོར་བར་བསྟན་པ་ནི། དེ་བས་ན། ཡུལ་ལ་ཞེན་པས་ཞེས་པ་ནི། གོང་གི་ཡུལ་གཉིས་ལའོ། །འཆིང་བར་མ་བྱེད་ཅིག །ཅེས་པ་ནི་ཞེན་པའི་སྐྱོན་གྱིས་ཁམས་གསུམ་དུ་འཆིང་བས་ན་ཞེན་པར་མ་བྱེད་ཅེས་པའི་དོན་ཏོ། །ཀྱེ་ཧོ་རྨོངས་པ་མདའ་བསྣུན་གྱིས་སྨྲས་པ། །ཞེས་པ་ནི། སོ་སོའི་སྐྱེ་བོ་རྨོངས་པ་རྣམས་ལ་བོས་ཏེ་གསུངས་པའོ། །ཇི་སྐད་གསུངས་ཞེ་ན། ཉ་དང་ཞེས་པ་ལྕེའི་རོས་བཅིངས་པའི་དཔེའོ། །ཕྱེ་ལེབ་ཅེས་པ་མིག་གཟུགས་ཀྱིས་བཅིངས་པའི་དཔེའོ། །གླང་ཆེན་ཞེས་པ་ལུས་རེག་བྱས་བཅིངས་པའི་དཔེའོ། །བུང་བ་དང་ཞེས་པ་སྣ་དྲིས་བཅིངས་པའི་དཔེའོ། །འདི་ནི་རི་དྭགས་བཞིན་དུ་ལྟ་བར་བྱོས། །ཞེས་པ་ནི།རྣ་བ་སྒྲས་བཅིངས་པའི་སྐྱོན་ཏེ། སྐྱོན་དེ་རྣམས་ཤེས་པར་བྱོས་ལ་ཞེན་པ་མ་བྱེད་ཅེས་པའོ། །ཞེན་པ་བཏང་བའི་ཆོས་བརྒྱད་པའོ། །
ད་ནི་ཐ་སྙད་ཚིག་གི་ཞེན་པ་བཏང་བར་བསྟན་པ་ནི། གོང་གི །ཀྱེ་ལགས་ཞེས་པ་སྟེ་ཐ་སྙད་ཀྱི་ཚིག་ལ་ཞེན་པ་རྣམས་ལ་བོས་པའོ། །གང་སྨྲས་རྫུན་པས། ཞེས་པ་ནི། ཇི་ལྟར་ཟབ་པའི་ཆོས་གཅིག་སྨྲས་ཀྱང་རྫུན་ཡིན་ཞེས་པའོ། །འོ་ན་ཆོས་བསྟན་པ་ལ་དགོས་པ་མེད་པར་འགྱུར་རོ་ཞེ་ན། རྫུན་གྱིས་རྫུན་དུ་ཤེས་པའི་དགོས་པ་དང༌།རྫུན་གྱིས་རྫུན་སྤོངས་པའི་དགོས་པ་ཡོད་དོ། །ལོང་བ་དེ་བོར་ལ། །ཞེས་པ་ནི། མཛུབ་མོས་ཟླ་བ་མཚོན་པའི་དུས་སུ་མཛུབ་མོའི་རྩེ་མོས་ཟླ་བ་མི་མཐོང་བས། ལོང་བ་དེ་བོར་ལ་ཟླ་བ་ལ་མིག་གིས་ལྟོས་ཞེས་པ་དང་འདྲ་བར། ཐ་སྙད་ཀྱི་དོན་མཚོན་པའི་དུས་སུ་ཡང༌། ཐ་སྙད་ལོང་བ་དང་འདྲ་བ་དེར་བོར་ལ། ཡེ་ཤེས་ཀྱི་མིག་གིས་དོན་དམ་པ་ལ་ལྟོས་ཞེས་པའོ། །གང་ལ་ཞེན་པ་ཡོད་ན་དེ་ཡང་ཐོང༌། །ཞེས་པའོ། །སྤྱིར་གང་ལ་ཞེན་པ་ཡོད་ན་དེ་ཡང་ཐོང་ཞེས་པ་དང༌། སྒོས་ཐ་སྙད་ཚིག་ལ་ཞེན་པ་ཐོང་ཞེས་པ་སྟེ། ཞེན་པ་བཏང་བའི་ཆོས་དགུ་པའོ། །
ད་ནི་ཕྱོགས་རེ་བ་ཐམས་ཅད་ཀྱི་ཞེན་པ་བཏང་བ་ལ་བཞིས་སྟོན་ཏེ། སྟོང་པ་ཕྱོགས་རེ་ལ་ཞེན་ན་ཉན་རང་གི་མཐར་ལྟུང་བར་བསྟན་པ་ནི། གོང་གི །སྙིང་རྗེ་དང་བྲལ་སྟོང་པ་ཉིད་ཞུགས་གང༌། །ཞེས་པ་སྟེ། ཐབས་མེད་པའི་ཤེས་རབ་རྐྱང་པའོ། །དེས་ནི་ལམ་མཆོག་རྙེད་པ་མ་ཡིན་ནོ། །ཞེས་པ་སྟེ། དེ་ཐེག་པ་ཆེན་པོའི་ལམ་མ་ཡིན་ཏེ། ཐེག་པ་འོག་མར་ལྟུང་བས་འབྲས་བུ་སྐུ་གསུམ་མི་ཐོབ་ཅེས་པའོ། །
སྙིང་རྗེ་ཕྱོགས་རེ་ལ་ཞེན་ན་ཐར་པའི་འབྲས་བུ་མི་ཐོབ་པར་བསྟན་པ་ནི། འོ་ན་སྙིང་རྗེ་འབའ་ཞིག་བསྒོམ་པས་ཀྱང་ཞེས་པ་ནི། ཤེས་རབ་མེད་པའི་ཐབས་རྐྱང་པ་སྟེ། དེས་འཁོར་བ་འདིར་གནས་ཐར་པ་ཐོབ་མི་འགྱུར། །ཅེས་པའོ། །འོ་ན་ཐབས་ཤེས་རབ་ཕྱོགས་རེ་བས་ཐར་པ་མི་ཐོབ་ན། བདེ་བ་གསལ་བ་མི་རྟོག་པ་ཉམས་སུ་མྱོང་བ་ཕྱོགས་རེ་བས་ཐོབ་བམ་ཞེ་ན་མི་ཐོབ།
ཉམས་མྱོང་ཕྱོགས་རེ་སྐྱེས་པ་ལ་ཞེན་ན་འཁོར་བའི་སྡུག་བསྔལ་ལས་མི་ཐར་བར་བསྟན་པ་ནི། འོག་གི །གལ་ཏེ་ཡིད་དུ་འོང་ལ་སྙམ་པའི་སེམས། །ཞེས་པས་སྟོན་པ་སྟེ། བདེའོ་སྙམ་པ་ལ་སོགས་པའི་ཞེན་པའོ། །སྙིང་ལ་བབ་པ་གཅེས་པར་བྱས་ནས་ནི། །ཞེས་པ་ནི། དེ་ལྟ་བུའི་ཉམས་ཤོར་གྱིས་དོགས་ནས་གཅེས་སྤྲས་སུ་བྱེད་པའོ། །ཏིལ་གྱི་ཤུན་པ་ཙམ་གྱི་ཟུག་རྔུས་ཀྱང༌། །ཞེས་པ་ནི་དཔེས་ཏེ། མིག་ཏུ་རྡུལ་ཕྲ་མོ་ཙམ་གྱིས་ཀྱང་སྡུག་བསྔལ་ཞིང་མཆི་མ་འབྱུང་བར་བྱེད་པ་བཞིན། ཉམས་མྱོང་ལ་སོགས་པ་ཕྲ་ཞིང་ཕྲ་བ་ལ་ཞེན་ཀྱང་འཁོར་བར་ལྟུང་བས། ནམ་ཡང་དུག་བསྔལ་འབའ་ཞིག་བྱེད་པར་ཟད། །ཅེས་སོ། །
འོ་ན་ཉམས་དེས་གཉུག་མའི་དོན་རྟོགས་པ་མ་ཡིན་ནམ་ཞེ་ན། ཉམས་དང་རྟོགས་པའི་ཁྱད་པར་དཔེ་དང་བཅས་པར་བསྟན་པ་ནི། དེ་ལྟར་ཡིན་ཏེ། ཞེས་པ་ནི་ཉམས་སུ་མྱོང་བ་སྟེ་ལམ་གྱི་རྟགས་ཙམ་ཡིན་ཏེ་ཞེས་པའམ། ཀུན་རྫོབ་འཇིག་པ་དང་བཅས་པ་ཡིན་ཏེ་ཞེས་པའོ། །དེ་ལྟར་མ་ཡིན་ནོ། །ཞེས་པ་ནི། བདེ་བ་ལ་སོགས་པའི་ཉམས་དེ་ལྟ་བུ་དེ་རྟོགས་པ་མ་ཡིན་ནོ་ཞེས་པའམ། དོན་དམ་པ་མི་འཇིགས་པ་མ་ཡིན་ནོ་ཞེས་པའོ། །གྲོགས་པོ་ཕག་དང་གླང་པོ་ལྟོས། །ཞེས་པ་ནི་དཔེ་སྟེ། གཟུགས་ཕྱོགས་རེ་ཙམ་འདྲ་བའི་ཕྱིར་ཕག་ལ་གླང་པོའི་ཕྲུ་གུར་མཐོང་སྟེ། བསྐལ་པའི་བར་དུ་གསོས་ཀྱང་གླང་པོར་མི་འགྱུར་བ་ལྟར། ཉམས་དེ་ཉིད་བུདྷའི་དགོངས་པར་མཐོང་ནས་ཞེན་པ་བྱས་ཀྱང་སངས་རྒྱས་པར་མི་འགྱུར་རོ། །གླང་པོ་ཆེ་ཇི་ལྟར་ཉམས་དམས་ཀྱང་ཕག་ཏུ་མི་འགྱུར་བ་ལྟར། རྟོགས་པའི་ཡེ་ཤེས་ཤར་ནས་ལས་དང་ཉོན་མོངས་པའི་དབང་གིས་འཁོར་བར་ལྟུང་བར་མི་འགྱུར་རོ། །དེ་བས་ན་ཉམས་སུ་མྱོང་བ་དང༌། གོ་བ་དང༌། གདམས་ངག་དང༌། ཡོན་ཏན་ཕྱོགས་རེ་བ་གང་ལ་ཡང་ཞེན་པར་མི་བྱ་སྟེ། ཞེན་པ་བཏང་བའི་ཆོས་བཅུ་པ་སྟེ། དེ་རྣམས་ནི་ཞེན་པ་བཏང་བའི་ཆོས་བཅུ་ཞེས་བྱའོ། །
ད་ནི་བླ་མ་བསྟེན་པར་བྱེད་པའི་ཆོས་ལྔ་སྟེ། དེ་ལྟར་ཞེན་པ་ཐམས་ཅད་བཏང་ནས་བླ་མ་བསྟེན་པར་བྱ་སྟེ། དེ་ཡང་འདི་ཉིད་ལས། འོན་ཀྱང་གཅིག་ཏུ་བླ་མའི་ཞལ་ལ་ལྟོས་པ་ཡིན། །ཅེས་བྱུང་བས། དེ་ལ་ཡང་ཆོས་ལྔ་སྟེ།
བླ་མ་ལ་ལྟོས་མཚན་ཉིད་དང༌། །
བསྟེན་པའི་ཐབས་དང་ཕན་ཡོན་དང༌། །
མ་བསྟེན་པ་ཡི་ཉེས་པ་སྟེ། །
ལྔ་ནི་བླ་མ་བསྟེན་པའི་ཆོས། །
ཞེས་འབྱུང་བས། དང་པོ་སངས་རྒྱས་ཀྱི་དགོངས་པ་བླ་མ་ལ་རག་ལས་པར་བསྟན་པ་ནི། གོང་གི །དེ་མིན་མཚོན་པའི་ལྟ་བ་ཡོད་མིན་ཏེ། །ཞེས་པ་སྟེ། འགྲོ་བ་ཐམས་ཅད་དང་ལྷན་ཅིག་ཏུ་སྐྱེས་པ་གཉུག་མའི་དོན་དེ་ཉིད་མ་ཡིན་པའི་མཚོན་བྱ་མེད་དེ་ཅེས་པའོ། །འོན་ཀྱང་གཅིག་ཏུ་བླ་མའི་ཞལ་ལ་ལྟོས་པ་ཡིན། །ཞེས་པ་ནི། བླ་མས་མ་མཚོན་བར་དུ་དེ་ཉིད་མི་རྟོགས་པར་བསྟན་པ་སྟེ། བླ་མ་བསྟེན་པའི་ཆོས་དང་པོའོ། །
ད་ནི་བླ་མའི་མཚན་ཉིད་བསྟན་པ་ནི། བླ་མ་ཇི་ལྟ་བུ་གཅིག་ལ་བསྟེན་ཞེ་ན། འོག་གི །ལས་ཟིན་པ་ཡི་སྐྱེས་བུ་ཡི། །དྲུང་དུ་སེམས་ཐག་བཅད་པར་བྱོས། །ཞེས་པ་སྟེ། བླ་མ་དེས་ཀྱང་ཞེན་པ་བཏང་ནས་བླ་མ་བསྟེན་པ་ཉམས་སུ་བླངས་ནས་རྟོགས་པ་ཤར་བ་དེ་ཉིད་བསྐྱངས་ཏེ་མཉམ་རྗེས་མེད་པར་བརྟན་པ་ཐོབ་པས་ལས་ཟིན་པ་ཞེས་བྱ་སྟེ། དེ་ལྟ་བུའི་སྐྱེས་བུའི་དྲུང་དུ་བདག་ཉིད་ཀྱང་དེ་ལྟར་བྱ་སྟེ། སེམས་ཀྱི་སྒྲོ་འདོགས་གཅོད་པར་བྱོས། ཞེས་པ་སྟེ། བླ་མ་བསྟེན་པའི་ཆོས་གཉིས་པའོ། །
ད་ནི་བླ་མས་གདམས་ངག་ཇི་ལྟར་བསྟན་པའི་ཐབས་བསྟན་པ་ལ་ལྔ་ལས། དང་པོ་སེམས་གཞི་མེད་སྤྲོས་བྲལ་དུ་བསྟན་པ་ནི།
རང་དང་ལྷན་གཅིག་ཏུ་སྐྱེས་པ་གཉུག་མའི་རང་བཞིན་ཏེ། ཤེས་བྱའི་ཡུལ་མ་ཡིན་པས། གོང་གི །གཉུག་མའི་རང་བཞིན་སུས་ཀྱང་མཚོན་དུ་མེད། །ཅེས་པའོ། །འོ་ན་དེ་ཉིད་ཇི་ལྟར་རྟོགས་པར་བྱ་ཞེ་ན། སེམས་ཀྱི་རྩ་བ་མི་མཚོན་ཏེ། །ཞེས་པས། སེམས་ཀྱི་རྩ་བ་མཚོན་དུ་མེད་དེ། སེམས་ཀྱི་རྣམ་པ་ལ་བརྟེན་ནས་རྟོགས་པའི་ཐབས་བསྟན་པ་ནི།
ལྷན་ཅིག་སྐྱེས་པ་རྣམ་གསུམ་གྱི། །ཞེས་པ་སྟེ། གློ་བུར་གྱི་ལུས་འདི་དང་སྟོང་པ་ཉིད་ལྷན་ཅིག་ཏུ་སྐྱེས། ལྷན་ཅིག་ཏུ་གནས། ལྷན་ཅིག་ཏུ་ཐིམ་པས། ལྷན་ཅིག་ཏུ་སྐྱེས་པའི་ལུས་སྟོང་པ་ཉིད་དོ། །དེས་ན་སྣང་བའི་དངོས་པོ་འདི་ཐམས་ཅད་དང༌། སྟོང་པ་ཉིད་འབྲལ་མ་མྱོང་བར་ཤེས་པར་བྱའོ། །གློ་བུར་གྱི་ངག་འདི་བརྗོད་དུ་མེད་པ་ལྷན་ཅིག་ཏུ་སྐྱེས་པས། ལྷན་ཅིག་ཏུ་སྐྱེས་པའི་ངག་བརྗོད་དུ་མེད་པའོ། །གློ་བུར་གྱི་ཡིད་འདི་དང་སྐྱེ་བ་མེད་པ་ལྷན་ཅིག་ཏུ་སྐྱེས་པས་ལྷན་ཅིག་སྐྱེས་པའི་ཡིད་སྐྱེ་བ་མེད་པའོ། །དཔེར་ན་མེ་དང་ཚ་བ་ལྷན་ཅིག་ཏུ་སྐྱེས། ཆུ་དང་གཤེར་བ་ལྷན་ཅིག་ཏུ་སྐྱེས། ཆབ་རོམ་དང་ཆུ་ལྷན་ཅིག་ཏུ་སྐྱེས་ཀྱང་དེའི་རྩ་བ་མི་རྙེད་པས། གང་ལ་དེ་སྐྱེས་གང་དུ་ནུབ། །གང་དུ་གནས་འགྱུར་གསལ་བར་མི་ཤེས་སོ། །ཞེས་པ་སྟེ། ཆབ་རོམ་དེའི་ཆུ་གང་ནས་སྐྱེས། གང་དུ་ནུབ། གང་དུ་གནས་མི་ཤེས་པ་ལྟར། དངོས་པོའི་ཆོས་འདི་ཐམས་ཅད་སྟོང་པ་ཉིད་ཀྱི་གང་ལས་སྐྱེས། གང་དུ་ནུབ། གང་དུ་གནས་མི་ཤེས་པས་ཆོས་ཐམས་ཅད་རྩ་བ་དང་བྲལ་བར་རྟོགས་པའོ། །
དེ་རྟོགས་ན་ཕྱི་ནང་གི་སྒྲོ་འདོགས་ཆོད་པར་བསྟན་པ་ནི། རྩ་བ་བྲལ་བའི་དེ་ཉིད་གང་ཤེས་པ། །ཞེས་པ་ནི་ལྷན་ཅིག་སྐྱེས་པ་གསུམ་གྱིས་ཤེས་པའོ། །བླ་མའི་མན་ངག་ཐོབ་པ་དེ་ཡིས་ཆོག །ཅེས་པ་ནི། ཆོས་ཐམས་ཅད་རྩ་བ་དང་བྲལ་བར་བསྟན་པའི་དུས་སུ་སྒྲོ་འདོགས་ནང་ནས་ཆོད་ནས་བློ་ཐེ་ཚོམ་དང་བྲལ་ན་དེས་ཆོག །ཅེས་པ་སྟེ། ཐོས་བསམ་ལ་སོགས་པ་མི་དགོས་ཞེས་པའོ། །རྩ་བྲལ་དུ་རྟོགས་ཀྱང་འཁོར་བའི་སྣང་བ་ནི་མི་འགག་པར་འདུག་པ་ཞེ་ན། འཁོར་བའི་རང་བཞིན་སེམས་ཀྱི་ངོ་བོ་ཉིད་ཡིན་ཞེས། །རྨོངས་རྣམས་མདའ་བསྣུན་གྱིས་སྨྲས་ཙེ་ནེ་ཤེས་པར་བྱོས། །ཞེས་པ་སྟེ། དཔེར་ན་ཆབ་རོམ་ཙེ་ནེ་ཆུར་ཤེས་པ་དང་འདྲ་བར། འཁོར་བ་དང་མྱ་ངན་ལས་འདས་པའི་ཆོས་ཐམས་ཅད་སེམས་ཀྱི་ངོ་བོ་སྤྲོས་པ་ཐམས་ཅད་དང་བྲལ་བའི་རང་བཞིན་དུ་ཤེས་པར་བྱོས། ཞེས་པའོ། །
མན་ངག་ཐོབ་པའི་ཡོན་ཏན་བསྟན་པ་ནི། གཉུག་མའི་རང་བཞིན་ཚིག་གིས་མི་བརྗོད་ཀྱང༌། །ཞེས་པ་ནི། དོན་དེ་ཉིད་བརྗོད་དུ་མེད་པའི་རང་བཞིན་ཡིན་ཡང༌། སློབ་མ་ལ་མཚོན་དུ་བཏུབ་པས། སློབ་དཔོན་མན་ངག་མིག་གིས་མཐོང་བར་འགྱུར། །ཞེས་པ་སྟེ། དབང་བཞི་གསུམ་གྱི་དུས་སུ་ལྷན་ཅིག་སྐྱེས་པའི་དགའ་བ་ཡེ་ཤེས་ཀྱི་མིག་གིས་མཐོང་བའམ། བརྡའི་དུས་སམ། ལྷན་ཅིག་སྐྱེས་པ་ངག་གིས་བསྟན་པའི་དུས་སུ་མཐོང་བའོ། །ཆོས་དང་ཆོས་མིན་མཉེས་ནས་ཟོས་པ་ཡིས། །ཞེས་པ་ནི། རབ་ཉན་པ་དང་རྟོགས་པ་དུས་མཉམ་དུ་འཆར། འབྲིང་ཉམས་སུ་བླངས་པས་འཆར། ཐ་མ་བར་དོར་འཆར་བའི་དུས་སུ་འཁོར་འདས་ཀྱི་ཆོས་ཐམས་ཅད་གཉུག་མའི་ངང་དུ་ཟོས་པས་རོ་གཅིག་པར་གྱུར་པའོ། །འདི་ལ་ཉེས་པ་རྡུལ་ཙམ་ཡོད་མ་ལགས། །ཞེས་པ་ནི། བག་ཆགས་ཀྱི་ས་བོན་དགོས་པ་མེད་པས་རྣམ་སྨིན་གྱི་ཉེས་པ་རྡུལ་ཙམ་ཡང་མེད་ཅེས་པའོ། །
གདམས་ངག་མ་ཐོབ་པའི་སྐྱོན་བསྟན་པ་ནི། འོ་ན་གདམས་ངག་དེ་ལྟ་བུ་དེ་ལ་ཡིད་མ་ཆེས་པའི་གང་ཟག་དེ་ཇི་ལྟར་འགྱུར་ཞེ་ན། འོག་གི །གང་ཞིག་བླ་མའི་མན་ངག་བདུད་རྩིའི་ཆུ། །གདུང་སེལ་བསིལ་བ་ངོམས་པར་མི་འཐུང་བ། །ཞེས་པས་དེའི་སྐྱོན་བསྟན་པ་སྟེ། སེམས་སྐྱེ་ཤི་མེད་པའི་དོན་སྟོན་པས་བདུད་རྩིའི་ཆུ། འཁོར་བའི་ཚ་གདུང་སེལ་བར་བྱེད་པ་བཞག་ནས་ཚིག་གི་རྗེས་སུ་འབྲངས་པའོ། །དེ་ནི་ཞེས་པ་གང་ཟག་དེའོ། །བསྟན་བཅོས་དོན་མང་ཞེས་པ་ནི། སྒྲ་དང་ཚད་མ་ལ་སོགས་པའི་ཐ་སྙད་ཀྱི་རྗེས་སུ་འབྲངས་ནས་དོན་མང་པོ་འཚོལ་བའོ། །མྱ་ངམ་གྱི། །ཐང་ལ་སྐོམ་པས་གདུངས་ཏེ་ཤི་བར་ཟད། །ཞེས་པ་ནི་དཔེའོ། །
བསྟན་ཐབས་དྲི་ལན་དང་བཅས་པར་བསྟན་པ་ནི། གོང་གི །གཉུག་མའི་རང་བཞིན་ཚིག་གིས་མི་བརྗོད་ཀྱང༌། །ཞེས་པ་ནི་དེའི་དོན་ལ་དྲིས་པ། བླ་མས་བསྟན་པ་བརྗོད་མིན་ན། །སློབ་མས་གོ་བ་མ་ཡིན་ཏེ། །ལྷན་ཅིག་སྐྱེས་པ་བདུད་རྩིའི་རོ། །གང་གིས་ཇི་ལྟར་བསྟན་པར་བྱ། །ཞེས་ལོག་རྟོག་ཅན་དེས་དྲིས་པ་ལས། གང་གིས་ཚད་མར་འཛིན་པའི་དབང་གིས་སུ། །ཞེས་པ་ནི་ལན་ཏེ། བླ་མ་ལ་ཚད་མར་འཛིན་པ་ནི་བུདྷ་དངོས་སུ་མཐོང་བའོ། །བརྡའམ་དབང་ལ་ཚད་མར་འཛིན་པ་ནི་མ་རིག་པའི་མུན་པ་སེལ་བས་ཟླ་བའམ། ཉི་མའི་འོད་ཟེར་ལྟར་མཐོང་བའོ། །གདམས་ངག་ལ་ཚད་མར་འཛིན་པ་ནི་བདུད་རྩི་ལྟར་མཐོང་བའོ། །དེ་ལྟར་མཐོང་བའི་དབང་གིས་ཡོན་ཏན་ལ་མི་སྐྱེས་པའི་དབང་མེད་པས། བླུན་པོས་བྱེ་བྲག་རྙེད་པ་སྟེ། །ཞེས་པ་སྟེ། བླུན་པོ་ནི་ལས་དང་པོ་པ་ཡིན་ལ། དབང་པོའི་བྱེ་བྲག་གིས་ཡོན་ཏན་གྱི་འཆར་དུས་ནི་གོང་དུ་བཤད་ཟིན་ཏོ། །དེ་ཚེ་གདོལ་པའི་ཁྱིམ་དུ་རོལ། །འོན་ཀྱང་དྲི་མས་མ་གོས་སོ། །ཞེས་པ་ནི། བླ་མ་དམ་པས་ཟིན་པའི་སྐྱེས་བུ་ནི། འཁོར་བ་གདོལ་པའི་ཁྱིམ་དང་འདྲ་བ་ན་རོལ་ཀྱང༌། དེའི་དྲི་མས་ནི་མི་གོས་ཞེས་པའི་དོན་ཏོ། །དེ་ལྟར་དབང་དང༌། བརྡ་དང༌། ངག་གིས་སྒོ་ནས་སྟོན་པར་བྱེད་པ་སྟེ།
བླ་མ་བསྟེན་པའི་ཆོས་ད་ནི་བླ་མ་བསྟེན་པའི་ཕན་ཡོན་གསུམ་གྱིས་སྟོན་པ་ནི། ཇི་ལྟར་རྟོགས་པའི་དཔེ་བསྟན་པ་ནི། གོང་གི །བླ་མས་སྨྲས་པ་གང་གི་སྙིང་ཞུགས་པ། །ཞེས་པ་ནི། བླ་མའི་རྟོགས་པ་རང་གི་རྒྱུད་ལ་འཕོ་བ་སྟེ། བསྟན་པའི་དུས་སམ། ཉམས་སུ་བླངས་པའི་སྟོབས་ཀྱིས་འཕོས་པའོ། །ལག་པའི་མཐིལ་དུ་གནས་པའི་གཏེར་མཐོང་འདྲ། །ཞེས་པ་ནི་དཔེ་སྟེ། སྤྱིའི་རྣམ་པ་ཙམ་མ་ཡིན་གྱི་བླ་མ་བསྟེན་པའི་ཡོན་ཏན་གྱིས་དོན་རང་གི་མཚན་ཉིད་དུ་རྟོགས་པའི་དཔེའོ། །
ཇི་ལྟར་རྟོགས་པའི་ཚུལ་བསྟན་པ་ནི། དོན་དེ་ཇི་ལྟར་མཐོང་ཞེ་ན། འོག་གི །དངོས་པོར་སྐྱེས་པ་མཁའ་ལྟར་རབ་ཞི་ན། །ཞེས་པ་སྟེ། དངོས་པོ་འདི་ཐམས་ཅད་ནི། ལྷན་ཅིག་སྐྱེས་པ་སྟོང་པ་ཉིད་ཀྱི་ངང་དུ་ནམ་མཁའ་སྤྲིན་དག་པ་བཞིན་དུ་ཞི་ན། ཞེས་པའོ། །དངོས་པོ་རྣམ་སྤངས་ཕྱི་ནས་ཅི་ཞིག་སྐྱེ་སྟེ་སྐྱེ་བ་མེད་ཅེས་པའོ། །འོ་ན་དངོས་པོ་རྣམས་སྤང་སྟེ་སྐྱེ་བ་མེད་པ་འདི་གློ་བུར་དུ་བྱུང་བ་ཡིན་ནམ་ཞེ་ན། གདོད་ནས་སྐྱེ་མེད་རང་བཞིན་ཡིན་པ་ལ། །དེ་རིང་དཔལ་ལྡན་བླ་མ་མགོན་པོས་བསྟན་པས་རྟོགས། །ཞེས་པ་སྟེ། སྐྱེ་མེད་དུ་ཡེ་ནས་གནས་པ་ལ་རྟོགས་པ་གློ་བུར་དུ་ཤར་ཞེས་པའོ། །
རྟོགས་པ་ཐམས་ཅད་སེམས་ཉིད་གཅིག་གི་རང་བཞིན་དུ་བསྟན་པ་ནི། འོ་ན་དངོས་པོའི་རྣམ་རྟོག་འདི་དགག་བྱའམ་སྤང་བྱར་འདོད་དམ་ཞེ་ན། མ་རྟོགས་པ་རྟོགས་པར་བྱེད་པའི་དུས་སུ་རྟོགས་པ་སྔ་མ་ནི་འགགས། ཕྱི་མ་ནི་མ་སྐྱེས་པའི་མཚམས་སུ་རྟོགས་པར་བྱེད་པ་སྟེ། དེ་རྟོགས་པ་དང་དགག་སྒྲུབ་དང་བྲལ་བར་སྟོན་པ་ནི། མཐོང་དང་ཐོས་དང་རེག་དང་དྲན་པ་དང༌། །ཟས་སྣོམ་འཁྱམས་དང་འགྲོ་དང་འདུག་པ་དང༌། །ཅལ་ཅོལ་གཏམ་དང་ལན་སྨྲར་གྱུར་པ་ལ། །སེམས་སོ་ཞེ་ན་གཅིག་གི་རྣམ་པ་ལས་མི་བསྐྱོད། །ཅེས་པ་སྟེ། རྣམ་རྟོག་དང་སེམས་ཉིད་ཆུ་དང་ཆུ་བུར་ལྟ་བུ་སྟེ། ཚོགས་དྲུག་གི་རྟོག་པ་ཇི་ཙམ་ཞིག་སྐྱེས་ཀྱང་སེམས་ཉིད་ལས་མ་གཡོས་ཞེས་པ་སྟེ། བླ་མ་བསྟེན་པའི་ཆོས་བཞི་པའོ། །
ད་ནི་བླ་མས་མ་མཚོན་པའི་ཉེས་པ་བདུན་གྱིས་སྟོན་པ་ནི། བླ་མས་མ་མཚོན་པས་འཁྲུལ་སྣང་གིས་བསླུ་བར་བསྟན་པ་ནི། གོང་གི །གཉུག་མའི་རང་བཞིན་བྱིས་ལ་མ་མཚོན་པར། །འཁྲུལ་པས་བྱིས་པ་བསླུས་ཞེས་མདའ་བསྣུན་སྨྲ། །ཞེས་པ་སྟེ། འགྲོ་བ་ཐམས་ཅད་ལ་གཉུག་མའི་རང་བཞིན་འབྲལ་མ་མྱོང་བར་གནས་ཀྱང༌། བླ་མས་མ་མཚོན་པར་འཁྲུལ་པའི་སྣང་བས་བྱིས་པ་སོ་སོའི་སྐྱེ་བོ་རྣམས་བསླུས་ཞེས་པའོ། །
བསམ་གཏན་དང་རབ་ཏུ་བྱུང་བས་མི་གྲོལ་བར་བསྟན་པ་ནི། བསམ་གཏན་མེད་ཅིང་རབ་ཏུ་བྱུང་བ་མེད། །ཅེས་པ་ནི། བླ་མས་མ་མཚོན་པར་བསམ་གཏན་དང་རབ་ཏུ་བྱུང་བའི་སྤྱོད་པས་གྲོལ་བ་མེད་ཅེས་པའོ། ཁྱིམ་པས་སྤྱོད་པས་མི་གྲོལ་བར་བསྟན་པ་ནི། ཁྱིམ་ན་གནས་ཤིང་ཆུང་མ་དག་དང་ལྷན་ཅིག་ཏུ། །ཞེས་པ་ནི་ཁྱིམ་པའི་སྤྱོད་པའོ། །གང་ཞིག་ཡུལ་གྱི་དགའ་བས་བཅིངས་པས་མི་གྲོལ་ན། །ཞེས་པ་ནི། དབང་པོ་ལྔ་ཡུལ་ལྔའི་དགའ་བ་ལ་ཞེན་པས་ཁམས་གསུམ་དུ་འཆིང་བ་ལས་མི་གྲོལ་ཞེས་པའོ། །མདའ་བསྣུན་ངས་ནི་དེ་ཉིད་ཡོངས་སུ་ཤེས་པ་མིན་ཞེས་སྨྲ། །ཞེས་པ་ནི། བླ་མས་མ་མཚོན་ན་ཇི་ལྟར་བྱས་ཀྱང་མི་རྟོགས་ཅེས་པའོ། །
བླ་མས་གཉུག་མའི་རང་བཞིན་དེ་ཉིད་མ་མཚོན་ཡང༌། བསམ་གཏན་བཞི་ལ་སོགས་པ་བསྒོམས་པས་གྲོལ་ལོ་ཞེ་ན། གལ་ཏེ་མངོན་ཏུ་གྱུར་ན་བསམ་གཏན་ཅི། །ཞེས་པ་ནི། གཉུག་མ་མངོན་དུ་གྱུར་ན་བསམ་གཏན་མི་དགོས་ལ། །གལ་ཏེ་ལྐོག་ཏུ་གྱུར་ན་མུན་པ་འཇལ། །ཞེས་པ་སྟེ། གཉུག་མ་རྟོགས་པའི་བསམ་གཏན་གྱིས། གཟུགས་ཁམས་སུ་སྐྱེ་བར་འགྱུར་གྱི། དོན་མུན་པ་ལ་འདོམ་གྱིས་འཇལ་བ་དང་འདྲ་ཞེས་པའོ། །ལྷན་ཅིག་སྐྱེས་པའི་རང་བཞིན་དེ་ཉིད་ནི། །ཞེས་པའི་དོན་དེའོ། །དངོས་དང་ཞེས་པ་ནི་སྣང་བ་སྟེ་འཁོར་བའོ། །དངོས་པོ་མེད་ཅེས་པ་ནི། སྟོང་པ་སྟེ་མྱ་ངན་ལས་འདས་པའོ། །མ་ཡིན་ཏེ་ཞེས་པ་ནི་གང་ཡང་མ་ཡིན་ལ་གང་ལ་ཡང་མི་གནས་པའོ། །
དེ་རྣམས་ཀྱིས་འབད་རྩོལ་གྱིས་མི་གྲོལ་བར་བསྟན་པ་ནི། མདའ་བསྣུན་འོ་དོད་རྟག་ཏུ་འབོད་པར་བྱེད། །ཅེས་པ་ནི་རྟོགས་པའི་གླུའོ། །
བླ་མ་མི་བསྟེན་པའི་གང་ཟག་བྱོལ་སོང་དུ་བསྟན་པ་ནི། གང་ཞིག་བླངས་ནས་ཞེས་པ་ནི་མི་ལུས་རིན་པོ་ཆེ་འདིའོ། །སྐྱེ་ཤིའི་གནས་གྱུར་པ་ཞེས་པ་ནི། དང་པོ་སྐྱེས། བར་དུ་གནས། ཐ་མར་འཆི་བར་འགྱུར་རོ། །དེ་ཉིད་བླངས་ནས་བདེ་ཆེན་མཆོག་སྒྲུབ་ཅེས། །ཞེས་པ་ནི། ལུས་དེ་ཉིད་བླངས་ནས་བདེ་བ་ཆེན་པོ་མཆོག་བསྒྲུབ་ཏུ་ཡོད་དོ་ཅེས་འོ་དོད་འབོད་པའོ། །ཇུག་འབོད་ན་བལ་པོ་འདི་རུ་སྐུ་གསུམ་སྦྱོར། སྐད་གསང་འཐོན་པོས་མདའ་སྣུན་སྨྲ་བྱེད་ཀྱང༌། །ཞེས་པ་ནི། ཐམས་ཅད་ཀྱིས་གོང་བཞིན་དུ་ཐོས་པར་བྱ་བའི་ཕྱིར། སྦ་གསང་མེད་པར་བོས་ཀྱང་ཞེས་པའོ། །བྱོལ་སོང་འཇིག་རྟེན་མི་གོ་ཇི་ལྟར་བྱ། །ཞེས་པ་ནི། ཐུགས་རྗེ་སྐྱེས་པའི་ཚིག་གོ །
གཉུག་མ་བསམ་བརྗོད་དང་བྲལ་བར་བསྟན་པ་ནི། བསམ་གཏན་བྲལ་བས་ཅི་ཞིག་བསམ་དུ་ཡོད། །ཅེས་པ་ནི། ཞི་གནས་སྒོམ་པ་རྣམས་ལ་བོས་པའོ། །བརྗོད་དུ་མེད་གང་ཇི་ལྟར་བཤད་དུ་ཡོད། །ཅེས་པ་ནི། ཐ་སྙད་བཤད་པ་རྣམས་ལ་བོས་པའོ། །སྲིད་པའི་ཕྱག་རྒྱས་འགྲོ་བ་མ་ལུས་བསླུས། །ཞེས་པ་ནི། རི་དྭགས་སྨིག་རྒྱུས་བསླུས་པ་ལྟར་ཐ་སྙད་ལ་སོགས་པས་བསླུས་པའོ། །རང་བཞིན་གཉུག་མ་སུས་ཀྱང་བླངས་པ་མེད། །ཅེས་པ་ནི་དེ་ཉིད་བློའི་ཡུལ་དུ་བསྒོམས་ཤིང་བཤད་པས་རྟོགས་མེད་ཅེས་པའོ། །
བཅོས་མའི་ཉམས་མྱོང་ལ་སོགས་པས་མི་གྲོལ་བར་བསྟན་པ་ནི། རྒྱུད་མེད་ཅེས་པ་ནི་གཉུག་མའི་ངང་ནས་རྒྱུད་སྡེ་གསུམ་མམ་བཞིའི་ཐ་སྙད་མེད་པའོ། །སྔགས་མེད་ཅེས་པ་ནི། བཟླས་བརྗོད་དམ་ཡིག་འབྲུ་མེད་པའོ། །བསམ་བྱ་ཞེས་པ་ནི། དམིགས་པའི་ཡུལ་རྩ་དང་རླུང་དང་ཐིག་ལེ་དང་འཁོར་ལོ་ལ་སོགས་པ་མེད་པའོ། །བསམ་གཏན་མེད་ཅེས་པ་ནི། དེ་རྣམས་ལ་དམིགས་པར་བྱེད་པའི་གང་ཟག་མེད་པའོ། །དེ་ཀུན་རང་ཡིད་འཁྲུལ་པར་བྱེད་པའི་རྒྱུ། །ཞེས་པ་ནི། དཔེར་ན་ཆུ་རྙོགས་ན་རྙོག་མ་ལྡང་བ་ལྟར། རྒྱུད་སྡེ་ལ་སོགས་པའི་ཉན་བཤད་དང༌། བསྒོམ་བྱ་སྒོམ་བྱེད་ལ་སོགས་པའི་རྟོག་པས་སེམས་དཀྲུགས་པས། ཡིད་འཁྲུལ་པར་བྱེད་པའི་རྒྱུ་སེམས་ཐང་ཆད་པར་བྱེད་པའི་རྐྱེན་ཡིན་ནོ། །རང་བཞིན་དག་པའི་སེམས་ལ་བསམ་གཏན་དག་གིས་མི་སླད་དེ། །ཞེས་པ་ནི། སེམས་རང་བཞིན་གྱིས་དག་པ་ཆུ་དྭངས་པ་དང་འདྲ་བ་ལ། བསམ་བསྒོམ་ལ་སོགས་པ་ཆུ་རྙོགས་པ་ལྟར་མི་བཏང༌། །ཞེས་པའོ། །བདག་ཉིད་བདེ་ལ་གནས་ཤིང་གདུང་བར་མ་བྱེད་ཅིག །ཅེས་པ་ནི། བླ་མ་དམ་པས་མ་ཟིན་པའི་བདེ་བ་ལ་སོགས་པའི་ཉམས་ཕྱོགས་རེ་བ་ལ་གནས་ཤིང༌། དེ་ཉིད་ཤོར་གྱིས་དོགས་པས་ཡིད་གདུང་བར་མ་བྱེད་ཅིག་ཅེས་པ་སྟེ། བླ་མ་བསྟེན་པའི་ཆོས་ལྔ་པའོ། །དེ་རྣམས་ནི་བླ་མ་བསྟེན་པའི་ཆོས་ལྔ་ཞེས་བྱའོ། །
ད་ནི་ཉམས་སུ་བླང་བའི་ཆོས་སྟོན་ཏེ། དེ་ཡང་དང་པོར་ཞེན་པ་བཏང༌། གཉིས་པར་བླ་མ་བསྟེན་ནས་ཉམས་སུ་བླང་བ་ཡང༌། འདི་ཉིད་ལས། བླ་མའི་ལུང་ལ་སྒྲིམས་ཏེ་གུས་འབད་ན། །ཞེས་འབྱུང་བས། དེ་ལ་ཡང་ཆོས་བདུན་ཏེ།
ཟུང་འཇུག་དབུགས་དབྱུང་གནས་དང་ནི། །
གཉུག་མར་བཞག་དང་བཅོས་སྐྱོན་དང༌། །
བཅིངས་གྲོལ་ཁྱད་པར་སྤྱོད་ལམ་དང༌། །
ཉམས་མྱོང་གཞན་ལ་གསང་བ་སྟེ། །
བདུན་ནི་ཉམས་སུ་བླང་བའི་ཆོས། །
ཞེས་འབྱུང་བས། དང་པོ་ཐབས་དང་ཤེས་རབ་ཟུང་འཇུག་ཏུ་ཉམས་སུ་བླང་བ་སྟོན་ཏེ། དེ་ལ་གོང་གི །གང་ཡང་གཉིས་པ་སྦྱོར་བར་ནུས་པ་དེས། །ཞེས་པ་དེས། གོང་དུ་བསྟན་པ་ལྟར་ཕྱོགས་རེ་བ་གང་ཡང་ཐེག་པ་ཆེན་པོའི་ལམ་དུ་མི་འགྲོ་བས། སྟོང་ཉིད་དང་སྙིང་རྗེ་ཞེས་བྱ། ཐབས་དང་ཤེས་རབ་ཅེས་ཀྱང་བྱ། བསྐྱེད་རིམ་དང་རྫོགས་རིམ་ཞེས་ཀྱང་བྱ་སྟེ། ཟུང་འཇུག་ཏུ་ཉམས་སུ་ལེན་པའོ། །འཁོར་བར་མི་གནས་མྱ་ངན་འདས་མི་གནས། །ཞེས་པ་ནི། དེའི་འབྲས་བུ་མི་གནས་པའི་མྱ་ངན་ལས་འདས་པ་ཐོབ་ཅེས་པ་སྟེ། ཤེས་རབ་སྟོང་པ་ཉིད་ཀྱི་དོན་རྟོགས་པས་འཁོར་བའི་མཐའ་ལ་མི་གནས་པའོ། །ཐབས་སྙིང་རྗེ་ཆེན་པོ་དང་ལྡན་པས་མྱ་ངན་ལས་འདས་པའི་མཐའ་ལ་མི་གནས་པ་སྟེ། ཉམས་སུ་ལེན་པའི་ཆོས་དང་པོའོ། །
ད་ནི་ཆགས་ལམ་ཉམས་སུ་མྱོང་བ་ལ་དབུགས་དབྱུང་བ་སྟོན་པ་ལ་བཞི་ལས། དང་པོ་ཉམས་སུ་བླངས་པའི་ཐབས་བསྟན་པ་ནི།
འོག་གི །ཟ་ཞིང་འཐུང་ལ་གཉིས་སྤྲོད་ཀྱིས་དགའ་ཞིང༌། །ཞེས་པ་སྟེ། རྒྱུ་ཀུན་རྫོབ་ཐིག་ལེ་བྱང་ཆུབ་ཀྱི་སེམས་སྤེལ་བར་བྱ་བའི་ཕྱིར། ཤ་ལ་སོགས་པ་ཟས་ཀྱི་རྣམ་པ་ཟ་ཞིང༌། ཆང་ལ་སོགས་པ་སྐོམ་གྱི་རྣམ་པ་འཐུང་བའོ། །གཉིས་སྤྲོད་ཀྱིས་ཞེས་པ་ནི་ཕྱག་རྒྱ་མ་མཚན་ལྡན་དང་གཉིས་འདུ་ཤེས་གསུམ་ལྡན་གྱི་སྒོ་ནས་མཁའ་གསང་བྱིན་གྱིས་བརླབས་ཏེ་སྙོམས་པར་ཞུགས་པའོ། །དགའ་ཞིང༌། །ཞེས་པ་ནི། དེར་སྲུབ་པ་དང་སྲུབ་པའི་སྦྱོར་བ་བྱས་པ་ལས། དགའ་བ་བཞི་རིམ་པ་ཇི་ལྟ་བ་བཞིན་དུ་སྐྱེ་བ་སྟེ། བླ་མའི་མན་ངག་གིས་ངོས་བཟུང་ཞིང་སྐྱོང་བའོ། །རྟག་ཏུ་ཡང་དང་ཡང་དུ་འཁོར་ལོ་འགེངས། །ཞེས་པ་སྟེ། ཡས་མར་འབེབས་པའི་ཚུལ་གྱིས་འཁོར་ལོ་རྣམས་འགེངས་པ་དང༌། མས་ཡས་གཤེགས་སུ་གསོལ་བའི་ཚུལ་གྱིས་འཁོར་ལོ་འགེངས་ཤིང༌། དེའི་དུས་སུ་སེམས་བདེ་བ་ཆེན་པོའི་རོས་འགེངས་པའོ། །
དེའི་སྐྱོན་བསྟན་པ་ནི། ཆོས་འདི་ལྟ་བུས་འཇིག་རྟེན་ཕ་རོལ་འགྲུབ་འགྱུར་ཏེ། །ཞེས་པ་ནི། ཆགས་ལམ་གྱི་ཆོས་འདི་ལྟ་བུས་འཇིག་རྟེན་ཕ་རོལ་གྱི་དོན་འགྲུབ་པར་འགྱུར་གྱི་ཞེས་པའོ། །རྨོངས་པའི་འཇིག་རྟེན་མགོ་བོར་རྡོག་པས་མནན་ནས་སོང༌། །ཞེས་པ་ནི། ལམ་དེ་ལྟ་བུ་བསྟན་པས་དབང་མ་རྫོགས་ཤིང་གདམས་ངག་མེད་པའི་སྐྱོན་བསྟན་པ་ནི་རྨོངས་པ་རྣམས་ཀྱིས་བསྟེན་ན། བསྐལ་པ་མང་པོར་འཁོར་བ་ལས་མི་ཐར་བས། ཁམས་གསུམ་འཁོར་བར་རྡོག་པས་མནན་ནས་སོང་ཞེས་པའོ། །
ཉམས་མྱོང་སྐྱེ་བའི་ཐབས་བསྟན་པ་ནི། གང་དུ་ཞེས་པ་ནི་དེ་ལྟར་བསྒོམ་ནས་ཕྱག་རྒྱ་བསྟེན་པའི་དུས་སུའོ། །རླུང་དང་ཞེས་པ་ནི་རྣམ་པར་ཤེས་པའི་བཞོན་པའོ། །སེམས་ནི་མི་རྒྱུ་ཞིང༌། །ཞེས་པ་ནི་རྣམ་པར་ཤེས་པ་མི་རྒྱུ་བའོ། །ཉི་མ་ཟླ་བ་འཇུག་པ་མེད་གྱུར་པ། །ཞེས་པ་ནི། ཉི་མ་གཡས་པ་ཐབས་ཀྱི་རྩའི་རླུང་འཇུག་པ་མེད་པས་ཕྱི་གཟུང་བའི་རྟོག་པར་འགག །ཟླ་བ་གཡོན་པ་ཤེས་རབ་ཀྱི་རླུང་འཇུག་པ་མེད་པས་ནང་འཛིན་པའི་རྟོག་པ་འགགས་པའོ། །མི་ཤེས་པ་དག་གནས་དེར་སེམས་ནི་དབུགས་ཕྱུང་ཞིག །ཅེས་པ་ནི། གཉུག་མའི་དོན་མི་ཤེས་པ་དག་གཟུང་འཛིན་གྱི་རྟོག་པ་འགགས་པའི་གནས་དེར་ངལ་བས་སོ། །ཞེས་པའོ། །མདའ་བ་སྣུན་གྱིས་ནི་མན་ངག་ཐམས་ཅད་བསྟན་ནས་སོང༌། །ཞེས་པ་ནི། ཆགས་ལམ་གྱི་མན་ངག་ཉམས་མྱོང་དང་བཅས་པ་བསྟན་ནས། ས་ར་ཧ་ཆོས་ཀྱི་དབྱིངས་སུ་སོང་ཞེས་པའོ། །
ཉམས་མྱོང་མཐར་ཕྱིན་པའི་ཚད་བསྟན་པ་ནི། གཉིས་སུ་མི་བྱ་གཅིག་ཏུ་བྱ་བ་སྟེ། །ཞེས་པའི་ཚིགས་སུ་བཅད་པ་འདི་ལ། ལམ་དང་སྦྱར་བ་དང༌། འབྲས་བུ་དང་སྦྱར་ཏེ་བཤད་པ་གཉིས་ལས། དང་པོ་ལམ་དང་སྦྱར་ན། གཉིས་སུ་མི་བྱ་ཞེས་པ་ནི་རླུང་གཡས་གཡོན་གཉིས་སུ་ཞུགས་པས་སེམས་གཟུང་འཛིན་དུ་སྣང་བས་དེ་མི་བྱ་ཞེས་པའོ། །གཅིག་ཏུ་བྱ་བ་སྟེ། །ཞེས་པ་ནི། རླུང་དྷཱུ་ཏཱིར་བཅུག་ལ་སེམས་གཟུང་འཛིན་སྤངས་པའི་ངང་ལ་བཞག་པར་བྱའོ། །རིགས་ལ་བྱེ་བྲག་དག་ཏུ་མ་བྱེད་པར། །ཞེས་པ་ནི་རླུང་ཐམས་ཅད་དྷཱུ་ཏིར་ཚུད་པའི་དུས་སུ་རིགས་གཅིག་ཏུ་གྱུར་པའོ། །ཁམས་གསུམ་མ་ལུས་འདི་དག་ཐམས་ཅད་ནི། །ཞེས་པ་སྟེ། ཕྱི་གཟུང་བའི་ཡུལ་དང་ནང་འཛིན་པར་བྱེད་པའི་རྟོག་པ་ཐམས་ཅད་དོ། །འདོད་ཆགས་ཆེན་པོ་གཅིག་ཏུ་ཁ་དོག་བསྒྱུར་ཅིག་དང༌། །ཞེས་པ་ནི། ཐམས་ཅད་བདེ་བ་ཆེན་པོར་འཆར་བར་གྱིས་ཤིག །ཅེས་པའོ། །
འབྲས་བུ་དང་སྦྱར་ན་དེ་ལྟར་ཉམས་སུ་བླངས་པས་འབྲས་བུ་ཐོབ་པའི་དུས་སུ། གཉིས་སུ་མི་བྱ་གཅིག་ཏུ་བྱ་བ་སྟེ། །ཞེས་པ་ནི་འཁོར་འདས་གཉིས་ཟུང་འཇུག་ཏུ་བྱ་བའོ། །རིགས་ལ་བྱེ་བྲག་དག་ཏུ་མ་བྱེད་པར། །ཞེས་པ་ནི། རིགས་ལྔ་ལ་སོགས་པ་ཐ་དད་དུ་མ་བལྟ་ཞེས་པའོ། །ཁམས་གསུམ་མ་ལུས་འདི་དག་ཐམས་ཅད་ནི། །འདོད་ཆགས་ཆེན་པོ་ཅིག་ཏུ་ཁ་དོག་བསྒྱུར་ཅིག་དང༌། །ཞེས་པ་ནི། སངས་རྒྱས་པའི་དུས་སུ་ཟག་མེད་བདེ་བ་ཆེན་པོའི་སྐུར་འཆར་བར་གྱིས་དང༌། ཞེས་པ་སྟེ། ཉམས་སུ་བླངས་པའི་ཆོས་གཉིས་པའོ། །
ད་ནི་གཉུག་མ་ཕྱག་རྒྱ་ཆེན་པོའི་ངང་ལ་བཞག་པ་ལ་བཞིས་སྟོན་ཏེ། གཉུག་མའི་རང་བཞིན་བསྟན་པ་ནི། དེ་ཡང་འོག་གི །དངོས་དང་དངོས་མེད་བདེ་བར་གཤེགས་པའི་འཆིང་བ་སྟེ། །ཞེས་པ་ནི། དངོས་དང་མཚན་མར་སྣང་བ་བསྒོམས་པ་དང༌། དེ་ཉིད་སྤངས་ཏེ་སྟོང་ཉིད་བསྒོམ་པ་གཉིས་ཀའང་ཁམས་གསུམ་དུ་འཆིང་བ་ཡིན་ཞེས་པའོ། །སྲིད་དང་མཉམ་ཉིད་ཐ་དད་མ་བྱེད་པར། །ཞེས་པ་ནི། མ་རྟོགས་ན་འཁོར་བ་ལ་རྟོགས་ན་མྱ་ངན་ལས་འདས་པ་ཡིན་པས་སོ་སོར་མ་བྱེད་ཅེས་པའོ། །གཉུག་མའི་ཡིད་ནི་གཅིག་ཏུ་གཏོད་དང་རྣལ་འབྱོར་པ། །ཞེས་པ་ནི་སེམས་ཉིད་མ་བཅོས་པར་འཇོག་པའོ། །ཆུ་ལ་ཆུ་བཞག་བཞིན་དུ་ཤེས་པར་བྱོས། །ཞེས་པ་ནི། སེམས་མ་བཅོས་པར་བཞག་པའི་དུས་སུ་སེམས་ཉིད་དང་ཆོས་ཉིད་ཐ་མི་དད་པ་ཆུ་ལ་ཆུ་བཞག་པ་དང་འདྲ་ཞེས་པའོ། །
རྟོགས་པའི་དོན་དེ་བརྗོད་དུ་མེད་པར་བསྟན་པ་ནི། བླ་མ་དམ་པའི་བཀའ་ཡིས་བདེན་པར་ཡིད་ཆེས་པ། །ཞེས་པ་ནི། བླ་མའི་བཀའ་བཞིན་ཉམས་སུ་བླངས་ནས་ངེས་ཤེས་སྐྱེས་པའི་དོན་ཏེ། ང་ཡིས་བརྗོད་དུ་ཡོད་པ་མིན་ཞེས་ནི་མདའ་བསྣུན་སྨྲ། །ཞེས་སོ། །
རྟོགས་པའི་ཡེ་ཤེས་བརྟན་ཅིང་འཁྲུལ་སྣང་རྗེ་འགག་ལ་འགྲོ་བར་བསྟན་པ་ནི། གདོད་ནས་དག་པ་ནམ་མཁའི་རང་བཞིན་ལ། །ཞེས་པ་ནི། གཉུག་མ་དེ་ལྟ་བུ་ལ་ཞེས་པའོ། །བལྟས་ཤིང་བལྟས་ཤིང་མཐོང་བ་འགག་པར་གྱུར། །ཞེས་པ་ནི། དོན་དེ་ཉིད་ལ་བརྟན་པ་ཐོབ་ཅིང་དངོས་པོའི་སྣང་བ་རང་འགགས་ལ་འགྲོ་ཞེས་པའོ། །དེ་ལྟ་བུ་ཉིད་དུས་སུ་འགོགས་པར་འགྱུར། །ཞེས་པ་ནི་རྟོག་པ་མཉམ་རྗེས་མེད་པར་བརྟན་པའི་དུས་སུ་འཁྲུལ་པའི་སྣང་བ་འགོག་པའོ། །དེ་ལྟ་བུའི་རྟོགས་པ་དེ་དུས་ནམ་འཆར་བར་འགྱུར་ཞེ་ན། ནམ་འཆར་ཆ་མེད་དེ་བླ་མའི་བྱིན་རླབས་ཞུགས་པ་དང་འཆར་རོ། །
ཡིད་གཉུག་མར་སྦྱངས་པའི་ཡོན་ཏན་བསྟན་པ་ནི། འོག་གི །གཉུག་མའི་ཡིད་ནི་ཞེས་པས་སྟོན་པ་སྟེ། གཉུག་མའི་ཡིད་ནི་ཐམས་ཅད་གང་ཚེ་སྦྱངས་གྱུར་པ། །ཞེས་པ་ནི། དུས་ཐམས་ཅད་དུ་སེམས་མ་བཅོས་པར་བཞག་ན་གཉུག་མའི་ཡིད་སྦྱོང་བའོ། །དེ་ཚེ་བླ་མའི་ཡོན་ཏན་སྙིང་ལ་འཇུག་པར་འགྱུར། །ཞེས་པ་ནི། བླ་མ་ལ་གསོལ་བ་འདེབས་ཤིང་སེམས་མ་བཅོས་པར་བཞག་པས་དུས་ནམ་ཞིག་ན་ཇི་ལྟར་བླ་མའི་རྟོགས་པ་སློབ་མའི་རྒྱུད་ལ་འཕོས་པ་དང་འཆར་རོ། །འདི་ལྟར་རྟོགས་ནས་མདའ་བསྣུན་གླུ་ལེན་ཏེ། །ཞེས་པ་ནི། རྟོགས་པའི་གླུ་གཞན་མ་བླངས་ཞེས་པའོ། །སྔགས་དང་རྒྱུད་རྣམས་གཅིག་ཀྱང་མ་མཐོང་ངོ༌། །ཞེས་པ་ནི། དོན་དེ་རྟོགས་པར་བྱེད་པ་ལ་སྔགས་དང་རྒྱུད་ལ་སོགས་ཏེ་ཐ་སྙད་ཀྱི་དགོས་པ་མ་མཐོང༌། ཞེས་པ་སྟེ། ཉམས་སུ་ལེན་པའི་ཆོས་གསུམ་པའོ། །
ད་ནི་བཅོས་མའི་སྐྱོན་བསྟན་པ་ལ་ལྔ་ལས། གྲུབ་མཐའ་ཐ་སྙད་ཀྱི་ང་རྒྱལ་གྱིས་དེ་ཉིད་མི་རྟོགས་པར་བསྟན་པ་ནི། གཞུང་ལ་ལ་ན་བསམ་གཏན་བཞི་ལ་མཉམ་པར་མ་བཞག་པར་ཆོས་ཉིད་མི་མཐོང་བར་བསྟན་པ་དང༌།སྤྲུལ་ལ་དག་ཐ་སྙད་ཀྱི་རིགས་པས་གཏན་ལ་མ་ཕབ་པར་མི་རྟོགས་ཞེས་སྟོན་པ་ལ། དེ་ཐམས་ཅད་བཅོས་མའི་ལམ་ཡིན་པས་ལམ་ཉེ་བ་མ་ཡིན་ཞེས་སྟོན་པ་ནི།
གོང་གི །གཉུག་མའི་ཡིད་ལ་སྐྱོན་གྱིས་བྱིས་པ་བསླུས། །ཞེས་པ་སྟེ། ཡིད་གཉུག་མར་ཡེ་ནས་གནས་པ་ལ་རྟོགས་པ་དང་སྤྱོད་པ་ལ་སོགས་པའི་བསམ་གཏན་གྱིས་བསྒོམ་དགོས་སོ་ཞེས། སྒོམ་པའི་སྐྱོན་གྱིས་བྱིས་པ་རྣམས་བསླུས་ཏེ་འཁོར་བར་བཅིངས་ཞེས་པའི་དོན་ཏོ། །སྐྱེ་བོ་མ་ལུས་ལྷག་པར་སུན་འབྱིན་ཅིང༌། །ཞེས་པ་ནི། སོ་སོ་སྐྱེ་བོ་རྣམས་ཀྱིས་གཞན་གྲུབ་མཐའ་ཐམས་ཅད་རིགས་པས་སུན་འབྱིན་པའོ། །ང་རྒྱལ་སྐྱོན་གྱིས་དེ་ཉིད་མཚོན་མི་ནུས། །ཞེས་པ་ནི། རང་གི་གྲུབ་མཐའ་ལ་ང་རྒྱལ་དུ་བྱས་ནས་གཞན་གྱི་གྲུབ་མཐའ་ཐམས་ཅད་སུན་ཕྱུང་བས་དེ་ཉིད་མཚོན་མི་ནུས་ཞེས་པའོ། །
བསམ་གཏན་གྱི་སྐྱོན་བསྟན་པ་ནི། འཇིག་རྟེན་མ་ལུས་བསམ་གཏན་གྱིས་རྨོངས་འགྱུར། །ཞེས་པ་ནི། འཇིག་རྟེན་པའི་ལམ་ཞི་གནས་སྒོམ་པ་ཐམས་ཅད་ནི་ཡིད་རྨོངས་པར་འགྱུར་ཏེ། མ་རིག་པའི་མུན་པ་མི་སངས་ཞེས་པའོ། །
ཡང་གཞུང་ལ་ལ་ན་གདམས་ངག་གི་གཙོ་བོ་རླུང་སྟོན་པ་ལ། དེ་ཡང་བཅོས་མའི་ལམ་ཡིན་ཏེ་ཉེ་བ་མ་ཡིན་ཞེས་པ་སྟོན་པ་ནི། རླུང་སྒོམ་པའི་སྐྱོན་བསྟན་པ་ལ་བཞི་ལས། དེའི་སྐྱོན་དཔེ་དང་བཅས་པར་བསྟན་པ་ནི། འོག་གི །རླུང་བཅིངས་པ་ལ་རང་ཉིད་མ་སེམས་ཀྱེ། །ཞེས་པ་སྟེ། དེ་ལྟ་བུ་ལ་ཡང་མ་སེམས་ཤིག་ཅེས་པའོ། །ཤིང་གི་རྣལ་འབྱོར་སྣ་རྩེར་མ་འདུག་ཅིག །ཅེས་པ་ནི། ཤིང་བཙན་ཐབས་སུ་བཀུག་ཀྱང་སྔ་སོར་འགྲོ་བ་ལྟར། རླུང་བཅིངས་པའི་དུས་སུ་སེམས་དམིགས་པའི་སྣ་རྩེ་ལ་འདུག་ཀྱང༌། དེ་ཉིད་དང་བྲལ་ཙམ་ན་སེམས་རྟོག་པ་ལ་སོགས་སྔ་སོར་འཕྲོས་བའོ། །ཨེ་མ་ཧོ་མ་ཡིན་ཞེས་པ་ནི། དེ་ལམ་ཉེ་བ་མ་ཡིན་པས། ལྷན་ཅིག་སྐྱེས་པ་མཆོག་ཆགས་བྱོས། །ཞེས་སོ། །སྲིད་པའི་སྣ་རྩེར་འཆིང་བ་ཡོངས་སུ་སྤངས། །ཞེས་པ་ནི། དམིགས་པ་ལ་སེམས་མི་བཟུང་ཞེས་པའོ། །
དེ་ལ་སྐྱོན་ཅི་ཡོད་ཅེ་ན། སྐྱོན་དངོས་བསྟན་པ་ནི། འདི་ན་ཡིད་འདུས་པ་ལ་རླུང་གི་རླབས། །ཞེས་པ་སྟེ། དེར་བསྒྲིམས་ཏེ་བསྒོམས་པས། དེར་ཡིད་འདུས་པ་ལ་རླུང་གིས་བསྐྱོད་དེ་སྐྱོན་འབྱུང་བའོ། །སྤྱིར་རླུང་གིས་སེམས་འཛིན་པ་དང༌། སེམས་ཀྱིས་རླུང་འཛིན་པ་གཉིས་ལས་འདི་སེམས་ཀྱིས་རླུང་འཛིན་པའོ། །དེ་འཇུག་འབྱུང་ན། གཡོས་ཤིང་འཕྱར་ལ་ཤིན་ཏུ་མི་ཤྲུན་འགྱུར། །ཞེས་པ་ནི། ལུས་འདར་བ་དང་འཕར་བ་ལ་སོགས་པ་དང༌། སེམས་རྟོག་པ་སྣ་ཚོགས་སུ་འཆར་ཞིང་སྤྱོད་ལམ་ཤིན་ཏུ་མི་ཤྲུན་པར་འགྱུར་བའོ། །
ཡིད་གཉུག་མར་བཞག་པས་རླུང་རང་འགགས་ལ་འགྲོ་བར་བསྟན་པ་ནི། ལྷན་ཅིག་སྐྱེས་པའི་རང་བཞིན་རྟོགས་གྱུར་ན། །ཞེས་པ་ནི། གཉུག་མར་བཞག་པས་དེ་རྟོགས་ན་ཞེས་པའོ། །དེ་ཡིས་བདག་ཉིད་བརྟན་པར་གྱུར་པ་ཡིན། །ཞེས་པ་ནི། གཉུག་མའི་རང་ས་ཟིན་པས་འཕོ་འགྱུར་མེད་པའོ། །གང་ཚེ་ཡིད་ནི་ཉེ་བར་འགགས་གྱུར་ན། །ཞེས་པ་ནི། སེམས་ཀྱིས་རླུང་འཛིན་པའི་མན་ངག་སྟེ། རྟོག་པ་དབྱིངས་སུ་ཡལ་བའོ། །ལུས་ཀྱི་འཆིང་བ་རྣམ་པར་འཆར་པར་འགྱུར། །ཞེས་པ་ནི། དེའི་དུས་སུ་རླུང་རང་འགགས་ལ་འགྲོ་བའོ། །
དེ་ལ་ཕྱི་རྟགས་སུ་ལུས་ཡོད་དུ་མི་ཚོར་བ། ནང་རྟགས་སུ་དབུགས་རྒྱུ་བ་མི་ཚོར།གསང་བའི་རྟགས་སེམས་སྤྲོས་པ་དང་བྲལ་བའི་དུས་ན། དེའི་ཡོན་ཏན་བསྟན་པ་ནི། གང་ཚེ་ལྷན་ཅིག་སྐྱེས་དང་རོ་མཉམ་པ། །ཞེས་པ་ནི། དེའི་ཡོན་ཏན་ཏེ། ཐམས་ཅད་དེའི་ངང་དུ་རོ་གཅིག་པའོ། །དེ་ཚེ་དམན་པའི་རིགས་དང་བྲམ་ཟེ་མེད། །ཅེས་པ་ནི། དེའི་དུས་སུ་འཁོར་བ་དང་མྱ་ངན་ལས་འདས་པ་དབྱེར་མ་ཕྱེད་པའི་དོན་ཏོ། །
ཡང་གཞུང་ལ་ལ་ན་རྩ་དང་ཐིག་ལེ་བསྒོམ་པ་མན་ངག་གི་གཙོ་བོར་འདོད་པ་ལ། དེ་ཡང་བཅོས་མའི་ལམ་ཡིན་པས་ལམ་ཉེ་བ་མ་ཡིན་ཞེས་སྟོན་པ་ནི། རྩ་དང་ཐིག་ལེ་སྒོམ་པའི་སྐྱོན་བསྟན་པ་ནི། འོག་གི །འདབ་ལྡན་པད་མའི་སྡོང་པོ་གེ་སར་གྱི་དབུས་ན། །ཞེས་པ་སྟེ། འཁོར་ལོ་བཞིའི་རྩ་པད་མའི་འདབ་མ་དང་འདྲ་བ་དེའི་རྩ་ཕྲན་གེ་སར་ལྟ་བུའི་དབུས་ན། དྷཱུ་ཏི་སྡོང་པོ་ལྟར་གནས་པའི། །ཤིན་ཏུ་ཕྲ་བའི་རྣལ་མ་དྲི་དང་ཁ་དོག་ཡང་དག་ལྡན། །ཞེས་པ་ནི། སྤྱི་བོའི་ཧཾ་ལས་བྱང་ཆུབ་ཀྱི་སེམས་དར་དཀར་གྱི་སྐུད་པ་ལྟ་བུ། བདེ་བའི་དྲི་དགའ་བ་བཞི་དང་ལྡན་པ་དབང་པོའི་སྤྱོད་ཡུལ་དུ་དཀར་ནར་ལ་འབབེས་པའོ། །བྱེ་བྲག་འོངས་ཤིང་རྨོངས་པ་མྱ་ངན་གྱི། །ཞེས་པ་ནི། དེ་ལ་ཉམས་སུ་མྱོང་བ་བདེ་བའི་བྱེ་བྲག་འབྱུང་ཞིང་དེ་ཤོར་གྱི་དོགས་པས་མྱ་ངན་བྱེད་པའོ། །གདུང་བས་འབྲས་བུ་མེད་པར་མ་བྱེད་ཅིག །ཅེས་པ་ནི། འཕྲལ་དུ་ཡིད་གདུང་བར་མ་བྱེད་ཅིག །ཕུགས་སུ་ཐར་པའི་འབྲས་བུ་མེད་པར་མ་བྱེད་ཅིག །ཅེས་པའོ། །
ལུས་ངག་གི་དགེ་བས་མི་རྟོགས་པར་བསྟན་པ་ལ་བཞི་ལས། དང་པོ་ཕྱི་རོལ་པའི་ལྷ་མཆོད་པས་མི་རྟོགས་པར་བསྟན་པ་ནི། གང་དུ་ཚངས་པ་ཁྱབ་འཇུག་མིག་གསུམ་དང༌། །འཇིག་རྟེན་མ་ལུས་ཐམས་ཅད་གཞིར་གྱུར་པ། །ཞེས་པ་ནི། མུ་སྟེགས་པའི་ལྷ་དེ་གསུམ་འཇིག་རྟེན་གྱི་གཞིར་འདོད་པའོ། །རིགས་མེད་དེ་ལ་མཆོད་ན་ལས་ཀྱི་ཡང༌། །མཐའ་ཡི་ཚོགས་ནི་ཡང་དག་ཟད་པར་འགྱུར། །ཞེས་པ་ནི། ལྷ་དེ་གསུམ་དབྱེར་མེད་དུ་མཆོད་ན་ལས་འཛད་ཅེས་ཟེར་རོ། །འདིར་ནི་བཅོས་མའི་ལམ་ཐམས་ཅད་སྤངས་ཏེ་གཉུག་མར་བཞག་པའི་ཕན་ཡོན་བསྟན་པ་སྟེ། གཉུག་མའི་ངང་ལ་བཞག་པའི་དུས་སུ་གང་དུ་ཞེས་པའོ། །ཚངས་པ་ནི་གཏི་མུག་གོ །ཁྱབ་འཇུག་ནི་ཞེ་སྡང་ངོ༌། །མིག་གསུམ་ནི་དྲག་པོ་སྟེ་འདོད་ཆགས་སོ། །འཇིག་རྟེན་མ་ལུས་གཞིར་གྱུར་པ་ནི་དུག་གསུམ་པོ་དེའོ། །རིགས་མེད་ནི་གཉུག་མའི་ངང་ལ་གང་ཡང་མེད་པའོ། །དེ་ལ་མཆོད་ན་མཆོད་བྱ་དང་མཆོད་བྱེད་གཉིས་སུ་མེད་པ་དེ་ཁོ་ནའི་མཆོད་པས་མཆོད་ན་ཞེས་པའོ། །ལས་ཀྱི་མཐའི་ཚོགས་ནི་ཚེ་རབས་ཐོག་མ་མེད་པ་ནས་བསགས་པའོ། །ཡང་དག་ཟད་པར་འགྱུར་ཞེས་པ་ནི། རྟོགས་པའི་སྐད་ཅིག་མ་ལ་བག་ལ་ཉལ་དང་བཅས་པ་དྲུངས་ནས་འབྱིན་པར་འགྱུར་རོ་ཞེས་པའོ། །
འཆད་པ་དང་འདོན་པས་མི་རྟོགས་པར་བསྟན་པ་ནི། ཀྱེ་ཧོ་བུ་ཉོན་ཅེས་པ་ནི་སློབ་མ་ལ་བོས་པའོ། །རྩོད་པའི་རོ་ནི་ཡང་དག་དགའ་བར་གནས་ཤེས་པ། །ཞེས་པ་ནི། རྒོལ་ཕྱི་རྒོལ་རྩོད་པའི་དུས་སུ་གྲུབ་མཐའ་སྐྱོན་མེད་ཅིག་བཞག་ནས་དེ་སངས་རྒྱས་ཀྱི་དགོངས་པར་འདོད་པའོ། །འགྲོ་བ་འཆད་ཅིང་ཞེས་པ་ནི་བརྟན་གཡོའི་མཚན་ཉིད་དོ། །འདོན་པ་ནི། བཟླས་བརྗོད་དང་ཁ་ཏོན་དང་ཀློག་པའོ། །ལ་སོགས་པས་ཞེས་པ་ནི་མཚན་མའི་ཆོས་སྤྱོད་གཞན་བྱེད་པའོ། །ཤེས་པར་ནུས་མ་ཡིན། །ཞེས་པ་ནི་མི་རྟོགས་པའོ། །
དེ་རྣམས་ཀྱིས་མི་རྟོགས་པའི་རྒྱུ་མཚན་བསྟན་པ་ནི། ཀྱེ་ཧོ་བུ་ཞེས་པ་ནི་བོས་པའོ། །དེ་ཉིད་སྣ་ཚོགས་ཀྱིས། །ཞེས་པ་ནི། གོང་གི་དེ་རྣམས་ཀྱིས་ཞེས་པའོ། །རོ་འདི་བསྟན་པར་གྱུར་པ་མ་ཡིན་ཏེ། །ཞེས་པ་ནི། གཉུག་མའི་དོན་མཚོན་མི་ནུས་པའོ། །མི་ནུས་པ་སྟེ་ཅིའི་ཕྱིར་ཞེ་ན། བདེ་བའི་གནས་མཆོག་རྟོག་པ་སྤངས་པ་སྟེ། །ཞེས་པས་དོན་དེ་ནི་རྟོག་པ་སྤངས་པ་ཡིན་ལ་ཞེས་པའོ། །འགྲོ་བ་ཉེ་བར་སྐྱེ་བ་ཉིད་བཞིན་ནོ། །ཞེས་པ་ནི། འགྲོ་བ་རྣམས་ཀྱི་བློ་ལ་རྟོག་པ་འབའ་ཞིག་ཉེ་བར་སྐྱེ་བའི་ཕྱིར་རོ་ཞེས་པའོ། །
རྟོགས་ན་བཅོས་མའི་བསམ་གཏན་སྒོམ་མི་དགོས་པར་བསྟན་པ་ནི། བློ་ནི་རྣམ་འགགས་ཡིད་ནི་ཕམ་གྱུར་པ། །ཞེས་པ་ནི། རྟོག་པ་སྐྱེས་པའི་བློ་ནི་འགགས་ཏེ་སྐྱེ་བའི་གཞི་འམ་རྩ་བ་ནི་གཞི་རྩ་ཆོད་ནས་ཡིད་ཕམ་ན་ཞེས་པའོ། །གང་དུ་མངོན་པའི་ང་རྒྱལ་ཆད་པའོ། །ཞེས་པ་ནི། ཐ་སྙད་དང་བསམ་སྒོམ་ལ་སོགས་པའི་ང་རྒྱལ་རྩ་བ་ནས་ཆད་པའོ། །དེ་ཉིད་སྒྱུ་མའི་རང་བཞིན་མཆོག་ཏུ་རྟོགས་པ་སྟེ། །ཞེས་པ་ནི། འཁོར་བ་དང་མྱ་ངན་ལས་འདས་པ་ཐམས་ཅད་སྒྱུ་མར་རྟོགས་པས་རེ་དོགས་དང༌། དགག་བསྒྲུབ་དང་བྲལ་བའོ། །དེ་ལ་བསམ་གཏན་འཆིང་བ་དེས་ནི་ཅི་བྱར་ཡོད། །ཅེས་པ་ནི། དེ་ལྟར་རྟོགས་པ་ལ་གཟུགས་དང་གཟུགས་མེད་དུ་འཆིང་བའི་བསམ་གཏན་དེས་ཅི་བྱར་ཡོད་དེ། དགོས་པ་མེད་པས་བཅོས་མའི་ལམ་ཐམས་ཅད་སྤངས་ཞེས་པ་སྟེ། ཉམས་སུ་བླངས་པའི་ཆོས་བཞི་པའོ། །
ད་ནི་བཅིངས་གྲོལ་གྱི་ཁྱད་པར་སྟོན་པ་ལ་དྲུག་སྟེ། དང་པོ་འཆིང་བྱེད་ངོས་བཟུང་ཞིང་དེ་ལས་གྲོལ་བའི་འབྲས་བུ་བསྟན་པ་ནི། གོང་གི །འགྲོ་རྣམས་ལས་ཀྱི་སོ་སོར་བཅིངས་གྱུར་ཏེ། །ཞེས་པས་སྟོན་པ་སྟེ། འགྲོ་བ་ཐམས་ཅད་དགེ་བའི་ལས་ཀྱིས་མཐོ་རིས། མི་དགེ་བའི་ལས་ཀྱིས་ངན་སོང༌། རྣམ་པར་མི་རྟོག་གཡོ་བའི་ལས་ཀྱིས་ཁམས་གོང་མ་གཉིས་སུ་བཅིངས་ཞེས་པའོ། །ལས་ལས་གྲོལ་ན་ཡིད་ནི་ཐར་པ་ཡིན། །ཞེས་པ་ནི། ལས་དེའི་རྩ་བ་ཆོད་ན་ལས་མི་གསོག་པས་ལུས་མི་ལེན་ཏེ། འཁོར་བ་ལས་ཐར་ཞེས་པའོ། །རང་རྒྱུད་གྲོལ་ན་ངེས་པར་གཞན་མེད་དེ། །ཞེས་པ་ནི། དགྲོལ་རྒྱུའི་ཆོས་གཞན་མེད་པའོ། །མཆོག་གི་མྱ་ངན་འདས་པ་ཐོབ་པར་འགྱུར། །ཞེས་པ་ནི། མི་གནས་པའི་མྱ་ངན་ལས་འདས་པ་ཕུང་པོ་ལྷག་བཅས་ལྷག་མེད་ཀྱི་ཚུལ་གྱིས་ཐོབ་པས་ཏེ། ལྷག་མེད་ནི་སྐྱེ་བ་འདི་ཉིད་ལ་ཐོབ་པའོ། །ལྷག་བཅས་ནི་བར་དོར་ཐོབ་པའོ། །
འཁོར་འདས་སེམས་ལས་འབྱུང་ཞིང༌། དགོས་འདོད་སེམས་ལས་འབྱུང་བར་བསྟན་པ་ནི། སེམས་ཉིད་གཅིག་པུ་ཀུན་གྱི་ས་བོན་ཏེ། །ཞེས་པ་ནི་འཁོར་འདས་ཀྱི་ཆོས་ཐམས་ཅད་དེ་ལས་འབྱུང་ཞེས་པའོ། །གང་ལ་སྲིད་དང་མྱ་ངན་འདས་འཕྲོ་བ། །འདོད་པའི་འབྲས་བུ་སྟེར་བར་བྱེད་པ་ཡི། །ཞེས་པ་ནི། རང་གང་འདོད་པའི་འབྲས་བུ་སེམས་ཀྱིས་སྟེར་ཞེས་པའོ། །ཡིད་བཞིན་ནོར་འདྲའི་སེམས་ལ་ཕྱག་འཚལ་ལོ། །ཞེས་པ་ནི་དགོས་འདོད་ཐམས་ཅད་དེ་ལས་འབྱུང་བས་ཡིད་བཞིན་གྱི་ནོར་བུ་ལྟ་བུ་དེ་ལ་ཕྱག་འཚལ་ལོ། །ཞེས་པ་སྟེ། གང་རྟོགས་པ་དེས་ཕྱག་འཚལ་ཞེས་པའི་དོན་ཏོ། །
འཆིང་གྲོལ་གཉིས་ཀའི་བྱ་བ་རྟོགས་པ་གཅིག་གིས་བྱེད་པར་བསྟན་པ་ནི། སེམས་བཅིངས་ན་ནི་འཆིང་འགྱུར་ཏེ། །ཞེས་པ་ནི་ལས་ཀྱིས་འཆིང་ནའང་སེམས་དེ་ཉིད་ཁམས་གསུམ་དུ་འཆིང་ཞེས་པའོ། །དེ་ཉིད་གྲོལ་ན་ཐེ་ཚོམ་མེད། །ཅེས་པ་ནི། གྲོལ་ནའང་སེམས་དེ་ཉིད་མ་ཡིན་པ་གཞན་གྲོལ་རྒྱུ་མེད་ཅེས་པའོ། །བླུན་པོ་གང་གིས་འཆིང་འགྱུར་བ། །ཞེས་པ་ནི། རྟོག་པ་ལ་ཡང་དག་ཏུ་བཟུང་བས་བཅིངས་པའོ། །མཁས་པ་དེ་ཡིས་མྱུར་དུ་གྲོལ། །ཞེས་པ་ནི། རྟོག་པ་དེ་ཉིད་སློབ་དཔོན་དུ་ཤེས་ན་དེས་གྲོལ་ཞེས་པའོ། །
རྟོགས་པའི་ཡོན་ཏན་བསྟན་པ་ལ་གསུམ་ལས། སེམས་ནི་ནམ་མཁའ་ལྟར་དག་པའི་འབྲས་བུ་བསྟན་པ་ནི། སེམས་ནི་ནམ་མཁའ་འདྲ་བར་བཟུང་བྱ་སྟེ། །ནམ་མཁའི་རང་བཞིན་ཉིད་དུ་སེམས་ཉིད་བཟུང་བར་བྱ། །ཞེས་པ་ནི། སེམས་དང་ནམ་མཁའ་དབྱེར་མེད་དུ་ངོས་བཟུང་ལ་རྟོགས་པར་གྱིས་ཞེས་པའོ། །ཡིད་དེ་ཡིད་མིན་བྱེད་འགྱུར་ན། །ཞེས་པ་ནི། ནམ་མཁའ་ལྟར་ངོས་འཛིན་པའི་ཡིད་དེ་དབྱིངས་སུ་དག་སྟེ། མེད་པར་གྱུར་ན་ཞེས་པའོ། །དེས་ན། དེས་ནི་བླ་མེད་བྱང་ཆུབ་ཐོབ་པར་འགྱུར། །ཞེས་པ་ནི། འབྲས་བུ་གོང་ན་མེད་པ་ཐོབ་པར་འགྱུར་ཅེས་པའོ། །
སྤང་བྱ་སྤོང་བའི་ཚུལ་བསྟན་པ་ནི། མཁའ་འདྲ་བྱས་ན་རླུང་ནི་རྣམ་པར་འཆིང༌། །ཞེས་པ་ནི། སེམས་ནམ་མཁའ་ལྟར་དག་ན་རླུང་རང་བཞིན་གྱིས་འཆིང་བ་འགྱུར་ཞེས་པའོ། །མཉམ་ཉིད་ཡོངས་སུ་ཤེས་པས་རབ་ཏུ་ཐིམ། །ཞེས་པ་ནི། དེའི་ངང་དུ་འཁོར་འདས་མཉམ་པ་ཉིད་དུ་ཤེས་པས་ཤེས་བྱེད་ཀྱི་ཤེས་པ་དེ་ཡང་དེའི་ངང་དུ་ཐིམ་པར་འགྱུར་ཞེས་པའོ། །མདའ་བསྣུན་གྱིས་སྨྲས་ནམ་ཞིག་ནུས་ལྡན་ན། །ཞེས་པ་ནི། དེ་ལྟར་རྟོགས་པའི་ནུས་པ་དང་ལྡན་ན་ཞེས་པའོ། །མི་རྟག་གཡོ་བ་མྱུར་དུ་སྤོང་བར་འགྱུར། །ཞེས་པ་ནི། སེམས་འགྱུར་བ་མེད་པའི་དོན་རྟོགས་པས་ལུས་སྐྱེ་རྒ་ན་འཆི་ལ་སོགས་ཏེ་སྡུག་བསྔལ་སྤོང་བར་འགྱུར་ཞེས་པའོ། །
དེ་ལྟ་བུའི་རྟོག་པ་དེ་ཡང་རྟོག་པ་མ་འགགས་པར་མི་འཆར་ལ། རྟོག་པ་ཡང་འབྱུང་བ་བཞིའི་རླུང་མ་འགག་པར་མི་འགག་པས། ཇི་ལྟར་འགག་ནས་འཆར་ཞེན། རྟོགས་པ་ཇི་ལྟར་འཆར་བའི་ཚུལ་བསྟན་པ་ནི། རླུང་དང་ཞེས་པས་སྟོན་པ་སྟེ། དེ་ཡང་དངོས་པོའི་གནས་ལུགས་རྟོགས་པ་དང་སྦྱར་བ་དང༌། འཆི་ཟླ་མའི་དུས་དང་སྦྱར་བའོ། །དེ་ལྟར་རྟོགས་པ་དང་སྦྱར་ན། རླུང་དང་མེ་དང་དབང་ཆེན་འགགས་པ་ན། །ཞེས་པ་ནི། ཤེས་པ་གཉུག་མར་བཞག་ཅིང་བླ་མའི་བྱིན་རླབས་ཞུགས་པའི་དུས་སུ་དབང་ཆེན་ཞེས་པ་ནི་སའི་རླུང་ངོ༌། །འགགས་པ་ན་ཞེས་པ་ནི། ཀུན་ལ་སྦྱར་ཏེ། དེའི་དུས་སུ་རྟོག་པ་རགས་པ་འགགས་པས་ཕྱིའི་ཡུལ་ལ་དུ་བ་ལྟ་བུའི་སྣང་བ་འབྱུང་ངོ༌། །དེའི་རྗེས་ལ་ཆུའི་རླུང་འགགས་པ་ནི་གཞུང་ན་མི་བཞུགས་ཀྱང་ཤུགས་ཀྱིས་གསལ་ཏེ། དེའི་དུས་སུ་སྨིག་སྒྱུ་ལྟ་བུའི་སྣང་བ་འབྱུང་ངོ༌། །མེ་དང་ཞེས་པ་ནི་མེ་རླུང་འགགས་པས་སྲིན་བུ་མེ་ཁྱེར་ལྟ་བུའི་སྣང་བ་འབྱུང་ངོ༌། །རླུང་དང་ཞེས་པས་རླུང་གིས་རླུང་འགགས་པས་མར་མེ་ལྟ་བུའི་སྣང་བ་འབྱུང་ངོ༌། །བདུད་རྩི་རྒྱུ་བའི་དུས་སུ་རླུང་ནི་སེམས་ལ་འཇུག །ཅེས་པ་ནི། འབྱུང་བ་བཞིའི་རླུང་འགགས་ནས། བྱང་ཆུབ་ཀྱི་སེམས་དྷུ་ཏཱིར་རྒྱུ་བའི་དུས་སུ་རླུང་རྣམ་པར་ཤེས་པ་ལ་ཐིམ་པས་རྟོག་པ་ཐམས་ཅད་ཐིམ་པའོ། །ནམ་ཞིག་སྦྱོར་བཞི་གནས་གཅིག་ལ་ནི་ཞུགས་པ་ན། །ཞེས་པ་ནི། གོང་བཞིན་དུ་གཅིག་ལ་གཅིག་འགགས་པའི་ཐིམ་པའོ། །བདེ་ཆེན་མཆོག་ནི་ནམ་མཁའི་ཁམས་སུ་མི་ཤོང་ངོ༌། །ཞེས་པ་ནི། ཟག་པ་མེད་པའི་བདེ་བ་ནམ་མཁའ་སྤྲིན་དག་པ་ལྟ་བུའི་རྟོགས་པ་འཆར་ཏེ། དེ་ཉིད་མཉམ་རྗེས་མེད་པར་བརྟན་པ་དང༌། ཕུང་པོ་ལྷག་མ་མེད་པའི་དབྱིངས་སུ་མྱ་ངན་ལས་འདའ་བའོ། །
འཆི་ཀའི་དུས་དང་སྦྱར་ན། རླུང་དང་མེ་དང་དབང་ཆེན་འགགས་པ་ན། །ཞེས་པ་ནི། ས་ཆུ་ལ་ཐིམ་པས་ལུས་བཟུང་མི་ཐུབ་པའོ། །ཆུ་མེ་ལ་ཐིམ་པས་ཁ་སྣ་སྐམ་པའོ། །མེ་རླུང་ལ་ཐིམ་པས་དྲོད་ཕྱིར་ཡལ་ནས་འགྲོ་བའོ། །རླུང་རྣམ་པར་ཤེས་པ་ལ་ཐིམ་པས་དབུགས་རྒྱུ་བ་ཆད་པའོ། །བདུད་རྩི་རྒྱུ་བའི་དུས་སུ་རླུང་ནི་སེམས་ལ་འཇུག་ཅེས་པ་ནི། དེའི་དུས་སུ་སྤྱི་བོའི་ཧཾ་བྱང་ཆུབ་སེམས་ཀྱི་རང་བཞིན་དང༌། ལྟེ་བའི་ཨ་གཏུམ་མོ་དྲོད་ཀྱི་རང་བཞིན་གཉིས་སྙིང་ཀར་འཕྲད་པའི་དུས་སུ་རླུང་རྣམ་པར་ཤེས་པ་ལ་ཐིམ་པའོ། །ནམ་ཞིག་སྦྱོར་བཞི་གནས་གཅིག་ལ་ནི་ཞུགས་པ་ན། ཞེས་པ་ནི། འབྱུང་བ་བཞི་གཅིག་ལ་གཅིག་ཐིམ་ནས་རླུང་ཡང་རྣམ་པར་ཤེས་པ་ལ་ཐིམ་པས་ལུས་དང་སེམས་བྲལ་ནས། སེམས་ནམ་མཁའ་ལ་དག་པའི་དུས་ན་ཞེས་པའོ། །བདེ་ཆེན་མཆོག་ནི་ནམ་མཁའི་ཁམས་སུ་མི་ཤོང་ངོ༌། །ཞེས་པ་ནི། སངས་རྒྱས་ཀྱི་དགོངས་པ་ཟག་པ་མེད་པའི་བདེ་བ་ནམ་མཁའ་ལྟ་བུ་གཅིག་སེམས་ཅན་ཐམས་ཅད་ལ་དེའི་དུས་སུ་འཆར་ཏེ། མ་རྟོགས་པའི་སེམས་ཅན་རྣམས་ཀྱིས་དེ་ངོ་མ་ཤེས་པས། རྨི་ལམ་འབྱུང་བའི་ཚུལ་དུ་བར་དོའི་སྣང་བ་བྱུང་ནས་འཁོར་བར་འཁྱམས་པའོ། །རྟོགས་པ་རྣམས་ཀྱིས་དེ་ངོ་ཤེས་ནས་འཚང་རྒྱ་བ་སྟེ་ཕུང་པོ་ལྷག་བཅས་ཀྱི་ཚུལ་གྱིས་ཡོངས་སུ་མྱ་ངན་ལས་འདའ་བའོ། །
མ་རྟོགས་པའི་སྐྱོན་ལ་གསུམ་ལས། དང་པོ་ཐོས་བསམ་གྱི་རྟོག་དཔྱོད་ཞུགས་པར་བསྟན་པ་ནི། ཁྱིམ་དང་ཁྱིམ་ན་དེ་ཡིས་གཏམ་སྨྲས་ཀྱང༌། །ཞེས་པ་ནི། སོ་སོའི་ཁྱིམ་ན་དེ་ལྟ་བུའི་ཆོས་ཟབ་མོའི་གཏམ་སྨྲས་ཀྱང་ཞེས་པའོ། །བདེ་ཆེན་གནས་ནི་ཡོངས་སུ་ཤེས་པ་མེད། །ཅེས་པ་ནི། དང་པོར་ཞེན་པ་མ་བཏང༌། གཉིས་པར་བླ་མ་ལ་མ་བསྟེན། གསུམ་པར་ཉམས་སུ་མ་བླངས་པས་མ་རྟོགས་ཅེས་པའོ། །འགྲོ་ཀུན་བསམ་པས་སུན་འབྱིན་མདའ་བསྣུན་སྨྲ། །ཞེས་པ་ནི། བསམ་པའི་རྟོག་དཔྱོད་ཀྱིས་གྲུབ་མཐའ་ངན་པ་སུན་ཕྱུང་ནས་བཟང་པོར་འཛིན་པར་འདོད་པས་མ་རྟོགས་པའོ། །བསམ་གྱིས་མི་ཁྱབ་སྒྲུབ་པ་གང་ཡང་མེད། །ཅེས་པ་ནི། བསམ་པ་དང་རྟོག་དཔྱོད་བློས་མ་མཐོང་བས་ཞེས་པའོ། །སྲོག་ཆགས་ཐམས་ཅད་ཀུན་ལ་ཡང༌། །དེ་ཉིད་ཡོད་དེ་རྟོགས་པ་མེད། །ཅེས་པ་ནི། ཐམས་ཅད་ལ་རང་ཆས་སུ་གནས་ཀྱང་མ་རྟོགས་པས་འཁོར་བར་འཁྱམས་ཞེས་པའོ། །
ཐམས་ཅད་རང་ལ་རང་ཆས་སུ་གནས་ཀྱང་ཕྱི་ནང་གི་བྱ་བས་གཡེངས་བར་བསྟན་པ་ནི། ཐམས་ཅད་རོ་མཉམ་རང་བཞིན་པས། །ཞེས་པ་ནི་འཁོར་འདས་ཐམས་ཅད་དོ། །བསམ་པས་ཡེ་ཤེས་བླ་མེད་པའོ། །ཞེས་པ་ནི། དེ་ལྟར་རྟོགས་པ་དེ་བསམ་གྱིས་མི་ཁྱབ་པའི་ཡེ་ཤེས་ཞེས་བྱ་བའོ། །ཁར་སང་དེ་རིང་སང་དང་གཞན། །ཅེས་པ་ནི། འཇིག་རྟེན་པ་ལམ་དུ་ཞུགས་པ་རྣམས་ཀྱིས་སྔར་བྱ་བ་འདི་བྱས། ད་ལྟ་འདི་བྱ། ཕྱིས་འདི་ལྟར་བྱ་ཞེས་པའོ། །དོན་རྣམས་ཕུན་སུམ་ཚོགས་པར་སྐྱེ་བོ་འདོད། །ཅེས་པ་ནི། ཚེ་འདིའི་དགེ་བའི་དོན་ཕུན་སུམ་ཚོགས་པ་གཅིག་བསྒྲུབས་ལ་སྡོད་བྱ་དགོས་སྙམ་པའོ། །དེ་སྒྲུབ་བམ་ཞེ་ན་ནི། ཀྱེ་ཧོ་བཞིན་བཟང་སྙིམ་པ་ཆུས་བཀང་བ། །འཛག་པ་བཞིན་དུ་ཉམས་པ་མ་མཐོང་ངོ༌། །ཞེས་པས་མི་གྲུབ་པར་སྟོན་ཏེ། དཔེར་ན་སྙིམ་པ་ཆུས་བཀང་བའི་ནང་དུ་བཞིན་ལྟ་བར་འདོད་པས། བཞིན་གྱི་གཟུགས་བརྙན་ལ་ཡེངས་ཀྱི་བར་དུ་ཆུ་ཟད་པ་མ་ཚོར་བ་ལྟར། བྱ་བ་ཕུན་སུམ་ཚོགས་པ་བསྒྲུབ་པ་ལ་ཡེངས་ཀྱི་བར་དུ་ཚེ་ཟད་ནས་འཆི་བ་མ་ཚོར་བའོ། །
རྟོགས་པའི་ཡེ་ཤེས་འཆར་ནས་གང་གིས་ཀྱང་བཅིང་གྲོལ་མེད་པར་བསྟན་པ་ནི། བྱ་བ་བྱེད་དང་ཞེས་པ་ནི། སྦྱིན་པ་དང༌། ཚུལ་ཁྲིམས་ལ་སོགས་པ་དང་ཉན་པ་དང་བཤད་པ་དང་འབྲི་བ་དང་ཀློག་པ་ལ་སོགས་པ་འདུས་བྱས་ཀྱི་དགེ་བའི་བྱ་བ་བྱེད་པའོ། །བྱ་བ་མི་བྱེད་པ་ནི། །ཞེས་པ་ནི། འདུས་བྱས་ཀྱི་དགེ་བའི་བྱ་བ་གཅིག་ཀྱང་མི་བྱེད་པ་སྟེ། དེ་གཉིས་ཟླ་ཡང་ཞེས་པའོ། །ངེས་པར་རྟོགས་ན་འཆིང་དང་གྲོལ་བ་མེད། །ཅེས་པ་ནི། བླ་མའི་བྱིན་རླབས་ཞུགས་ཏེ་རྟོགས་པའི་དུས་སུ་དགེ་བའི་ལས་བྱས་པས་གྲོལ་བ་མེད་ལ། དེ་མ་བྱས་ཤིང་སྡིག་པའི་ལས་བྱས་པས་ཀྱང་བཅིངས་པ་མེད་ཅེས་པའོ། །ཡི་གེ་མེད་པར་འཆད་པ་ཡོད་འདོད་པ། །ཞེས་པ་ནི། དོན་ཡི་གེ་མེད་པ་ལ་ཚིག་དང་ཡི་གེས་བཤད་པའམ་མཉན་པས་གྲོལ་བར་འགྱུར་རམ་སྙམ་པའོ། །གང་ཞིག་རྣལ་འབྱོར་བརྒྱ་ལ་འགའ་ཡིས་མཚོན། །ཞེས་པ་ནི། གང་ཟག་གི་རིགས་འགའ་རེ་ལ་མཚོན་བྱེད་ཀྱི་ཐབས་དེ་ལྟ་བུས་གྲོལ་བ་ཡང་ཡོད་ཅེས་པའོ། །
རྟོགས་པར་བྱེད་པའི་ཐབས་ལ་གསུམ་ལས། དང་པོ་སེམས་གློད་ན་གྲོལ་བར་བསྟན་པ་ནི། འཇུར་བུས་བཅིངས་པའི་སེམས་འདི་ནི། །གློད་ན་གྲོལ་བར་ཐེ་ཚོམ་མེད། །ཅེས་པ་ནི། ཐ་སྙད་དམ་དམིགས་པའི་བསམ་སྒོམ་ལ་སེམས་ཤིན་ཏུ་བསྒྲིམས་པའི་སེམས་འདི་ནི་ཞེས་པའོ། །དེ་ཐམས་ཅད་བློ་ཡིས་བཏང་ནས་མ་བཅོས་པའི་ངང་ལ་བཞག་ན་གྲོལ་ཞེས་པའོ། །གློད་ན་སེམས་ཡུལ་ལ་འཕྲོས་ནས་ཡུལ་གྱི་དངོས་པོས་མི་འཆིང་ངམ་ཞེ་ན། དངོས་པོ་གང་གི་རྨོངས་པས་འཆིང༌། །ཞེས་པ་སྟེ། དེ་ལ་ཡང་དག་ཏུ་ཞེན་ན་འཆིང་བའོ། །མཁས་རྣམས་དེ་ཡིས་རྣམ་པར་གྲོལ། །ཞེས་པ་ནི། དེ་ཉིད་རྒྱན་ནམ་གྲོགས་སམ་སློབ་དཔོན་དུ་ཤེས་ནས་གྲོལ་བའོ། །
བཟུང་ན་འབྲོས་པའི་དཔེ་བསྟན་པ་ནི། བཅིང་པ་དག་ནི་ཕྱོགས་བཅུར་འགྲོ་བ་རྩོལ། །ཞེས་པ་ནི། སེམས་བཟུང་ན་འཕྲོ་བའོ། །ཐོངས་བར་གྱུར་ན་མི་གཡོ་བརྟན་པར་གནས། །ཞེས་པ་ནི། རྟོག་པའི་བདག་འཛིན་ཐོངས་ན་གཉུག་མའི་རང་ས་ཟིན་ཏེ་འགྱུར་བ་མེད་པར་གནས་ཞེས་པའོ། །གོ་ཀོག་རྔ་མོང་ལྟ་བུ་བདག་གིས་རྟོགས། །ཞེས་པ་ནི། དཔེར་ན་རྔ་མོང་བཟུང་ན་འབྲོས་ལ་བཏང་ན་སྡོད་པ་དང་འདྲ་ཞེས་སོ། །བུ་ཁྱེད་རྣམས་ཀྱང་དེ་ལྟར་རང་ལ་ཆོར་ལ་ལྟོས་ཤིག་དང༌། ཞེས་པ་ནི། རང་གི་ཉམས་ལ་ཆོར་ལ་ལྟོས་ཤིག་དང་ཅེས་པའོ། །
སེམས་ངོས་བཟུང་ཐམས་ཅད་དང་བྲལ་བར་བསྟན་པ་ནི། ཀྱེ་ལགས་དབང་པོ་ལྟོས་ཤིག་དང༌། །ཞེས་པ་ནི། དབང་པོ་ལྔས་སེམས་ལ་ལྟོས་དང་ཞེས་པའོ། །འདི་ལས་ངས་ནི་མ་རྟོགས་སོ། །ཞེས་པ་ནི། སེམས་དེ་གཟུགས་ལ་སོགས་པའི་ཡུལ་ལྔར་མ་གྲུབ་པས་ཉམས་སུ་མ་མྱོང་ན་མི་རྟོགས་ཞེས་པ་སྟེ། ཉམས་སུ་ལེན་པའི་ཆོས་ལྔ་པའོ། །
ད་ནི་གུས་པས་སྤྱོད་ལམ་བརྟེན་པའི་ཐབས་བསྟན་པ་ལ་གཅིག་ནི། ལུས་སློང་མོའི་སྤྱོད་པས་གསོ་བར་བསྟན་པ་ནི། དེ་ཡང་འོག་གི །གང་ཚེ་སློང་ན་ཤྲང་ཁའི་ཁམ་ཕོར་གྱི། །ཞེས་པས་སྟོན་ཏེ། ཞེན་འཛིན་ཐམས་ཅད་བྲལ་བས་སློང་མོའི་སྤྱོད་པ་བྱེད་པའི་དུས་སུ་ཟས་ཀྱི་སྣོད་ཙམ་ཡང་མི་འཛིན་པའོ། །དེ་འཇིག་རྟེན་གྱི་གྲགས་པ་ཉམས་སོ་ཞེ་ན། བདག་ནི་རྒྱལ་པོ་ཡིན་ན་དེས་ནི་སླར་ཡང་ཅི་བྱར་ཡོད། །ཅེས་པ་སྟེ། བདག་གི་སེམས་སྐུ་གསུམ་གྱི་རྒྱལ་པོས་ཁམས་གསུམ་དབང་བསྒྱུར་བ་ཡིན་ན་འཇིག་རྟེན་གྱི་གྲགས་པ་དུམ་བུ་དེས་ཅི་བྱར་ཡོད་ཅེས་པའམ། བདག་མི་ཟད་པའི་གཏེར་ལ་སྤྱོད་པའི་རྒྱལ་པོར་གྱུར་པ་ལ་ཆགས་ཞེན་གྱི་འཛིན་པ་དེས་ཅི་བྱར་ཡོད་ཅེས་པའོ། །
སེམས་སྒོམ་བྱ་དང་སྒོམ་བྱེད་བྲལ་བར་བསྟན་པ་ནི། དབྱེ་བ་རྣམ་པར་སྤངས་ནས་དེ་ཉིད་གནས་པ་ལ། །ཞེས་པ་ནི། འཁོར་འདས་དབྱེར་མེད་རང་སེམས་གཉུག་མའི་རང་བཞིན་དུ་གནས་ཞེས་པའོ། །དེའི་གནས་ལུགས་ཇི་ལྟར་གནས་ཞེ་ན་ཆོས་གསུམ་སྟེ། རང་བཞིན་མི་གཡོ་བཏང་སྙོམས་ལྷུན་གྱིས་གྲུབ། །ཅེས་པ་སྟེ། སེམས་ཉིད་གཉུག་མའི་རང་བཞིན་དེ་ཉིད་སྐྱོན་གང་གིས་ཀྱང་མི་བསྐྱོད་པས་མི་གཡོ་བའི་ཚུལ་དུ་གནས་པ་དང༌། དེ་ཉིད་ཀྱིས་འཁོར་འདས་ལ་བླང་དོར་དང་དགག་སྒྲུབ་མི་བྱེད་པས་བཏང་སྙོམས་ཀྱི་ཚུལ་དུ་གནས་པ་དང༌། དེ་ཉིད་རྒྱུ་རྐྱེན་གྱིས་མ་བསྐྱེད་པས་ལྷུན་གྱིས་གྲུབ་པའི་ཚུལ་དུ་གནས་པའོ། །དོན་དེ་ལྟ་བུ་ལ་གནས་པའི་རྣལ་འབྱོར་པ་དེ། མྱ་ངན་ལས་འདས་པ་ལ་གནས་སྲིད་པར་མཛེས། །ཞེས་པ་སྟེ། རྒྱན་ནམ་གྲོགས་སམ་སློབ་དཔོན་དུ་ཤར་བས་དེ་ཉིད་འགྲོ་བ་གཞན་གྱི་ཡིད་དུ་འོང་བའོ། །ནད་གཞན་དག་ལ་སྨན་གཞན་གཏང་མི་བྱ། །ཞེས་པ་ནི། དཔེར་ན་རྐང་པ་ན་བ་ལ་མགོ་ན་བའི་སྨན་མི་གཏོང་བ་ལྟ་བུར་སྟོན་པ་ནི། བསམ་དང་བསམ་བྱ་རབ་ཏུ་སྤངས་ནས་སུ། །ཞེས་པ་སྟེ། གཉུག་མ་ཆོས་གསུམ་ལྡན་དུ་གནས་པ་ལ་བཅོས་མའི་བསམ་སྒོམ་གྱིས་མི་རྟོགས་པས། བསྒོམ་བྱ་སྒོམ་བྱེད་ཀྱི་རྟོགས་པ་སྤངས་ལ་ཞེས་པའོ། །ཇི་ལྟར་བུ་ཆུང་བཞིན་དུ་གནས་པར་བྱ། །ཞེས་པ་ནི། ཤེས་པ་མ་བཅོས་པའི་ངང་ལ་ཚོགས་དྲུག་ལྷུག་པར་འཇོག་པའོ། །
དུས་ཐམས་ཅད་དུ་བླ་མའི་མོས་གུས་དང་མ་བྲལ་བར་ཉམས་སུ་བླངས་པའི་ཡོན་ཏན་བསྟན་པ་ནི། བླ་མའི་ལུང་ལ་བསྒྲིམ་སྟེ་གུས་འབད་ན། །ཞེས་པ་ནི། དུས་རྟག་ཏུ་བླ་མ་ལ་སངས་རྒྱས་ཀྱི་འདུ་ཤེས་བཞག་ནས་གསོལ་བ་འདེབས་ཤིང་ཉམས་སུ་ལེན་པའོ། །ལྷན་ཅིག་སྐྱེས་པ་འབྱུང་བར་ཐེ་ཚོམ་མེད། །ཅེས་པ་ནི། རྟོགས་པ་འཆར་བའོ། །དེ་ཇི་ལྟར་འཆར་ཞེ་ན། ཁ་དོག་ཡོན་ཏན་ཡི་གེ་དཔེ་བྲལ་བ། །ཞེས་པ་ནི། དཀར་པོ་ལ་སོགས་པའི་ཁ་དོག་དང་བྲལ། རྟགས་དང་མཚན་མ་ལ་སོགས་པའི་ཡོན་ཏན་དང་བྲལ་བ། ཚིག་དང་ཡི་གེ་ལ་སོགས་ཏེ་བརྗོད་པ་ཐམས་ཅད་དང་བྲལ། མཚོན་པའི་དཔེ་དང་བྲལ། སྨྲ་རུ་མི་བཏུབ་བདག་གི་གྱིས་ན་མཚོན། །ཞེས་པའོ། །གཞོན་ནུ་མ་ཡི་བདེ་བ་སྙིང་ལ་ཞེན་པ་བཞིན། །ཞེས་པ་ནི། སྐྱེས་པ་དང་བུད་མེད་གཞོན་ནུ་གཉིས་སྙོམས་པར་ཞུགས་པའི་བདེ་བ་ལ་གཞན་ལ་བསྟན་ཏུ་མི་བཏུབ་པ་བཞིན། དབང་ཕྱུག་དམ་པ་དེ་ནི་སུ་ལ་བསྟན་ནུས་སམ། །ཞེས་པའོ། །དངོས་དང་དངོས་མེད་ཡོངས་སུ་བཅད་པ་དང༌། །ཞེས་པ་ནི། དེ་གཉིས་སུ་འཛིན་པའི་རྟོག་པ་དེ་བཅད་དེ་གཉུག་མར་གནས་པའོ། །དེར་ནི་འགྲོ་བ་མ་ལུས་རབ་ཐིམ་འགྱུར། །ཞེས་པ་ནི། དེ་ཉིད་ཆོས་ཐམས་ཅད་སྐྱེ་ས་གནས་ས་ཐིམ་ས་ཡིན་ཞེས་པའོ། །གང་ཚེ་ཡིད་ནི་མི་གཡོ་རང་གནས་བརྟན་པ་དེར། །དེ་ཚེ་འཁོར་བའི་དངོས་པོ་ལས་ནི་རང་གྲོལ་འགྱུར། །ཞེས་པ་ནི། ཡིད་གཉུག་མའི་མལ་དུ་ཚུད་པ་དང་འཁོར་བ་དངོས་པོའི་རྟོག་པ་རང་གྲོལ་ལ་འགྲོ་ཞེས་པའོ། །གང་ཚེ་བདག་གཞན་ཡོངས་སུ་ཤེས་མེད་ན། །ཞེས་པ་ནི། གཟུང་འཛིན་གྱི་རྟོག་པ་དང་བྲལ་ན་ཞེས་པའོ། །དེ་ཚེ་བླ་མའི་ལུས་ནི་ཐོབ་པར་འགྱུར། །ཞེས་པ་ནི། དེ་ཚེ་བླ་མའི་རྟོགས་པ་སློབ་མའི་རྒྱུད་ལ་འཕོ་བར་འགྱུར་བའོ། །
དེ་ལྟར་མ་འཁྲུལ་བར་ཤེས་པར་བྱོས་ཤིག་ཅེས་གདམས་པར་བསྟན་པ་ནི། དེ་ལྟར་བསྟན་པ་ཉིད་ལ་ངེས་པར་མ་འཁྲུལ་བར། །ཞེས་པ་ནི། དང་པོར་ཞེན་པ་བཏང་བའི་ཐབས་ནས་ཐ་མ་འབྲས་བུ་མ་ཤར་གྱི་བར་དུ་མ་འཁྲུལ་བར་ཤེས་པར་བྱེད་པའོ། །རང་གིས་རང་ལ་ལེགས་པར་ཤེས་པར་བྱས་ནས་ནི། །ཞེས་པ་ནི། སེམས་ཀྱིས་སེམས་ལ་བལྟས་པས་སྒྲོ་འདོགས་གཅོད་པའོ། །རྡུལ་མིན་རྡུལ་བྲལ་མ་ཡིན་སེམས་ཀྱང་མིན། །ཞེས་པ་ནི། ཉན་ཐོས་རྡུལ་ཕྲ་རབ་རྫས་སུ་གྲུབ་པར་འདོད་པའོ། །རང་རྒྱལ་གཟུང་བའི་རྟོག་པ་འགགས་པར་འདོད་པ་དང༌། སེམས་ཙམ་པ་ཐམས་ཅད་རང་གི་སེམས་ཙམ་དུ་འདོད་པ་དང་ཐམས་ཅད་ཀྱང་གཉུག་མའི་དོན་མ་ཡིན་ཞེས་པའོ། །དངོས་པོ་དེ་དག་གདོད་ནས་ཞེན་པ་མེད། །ཅེས་པ་ནི། དངོས་པོའི་གྲུབ་མཐའ་དེ་དག་གིས་གཉུག་མ་ལ་དུས་རྟག་ཏུ་ཞེན་པ་མེད་དགོས་པ་མེད་དེ། གང་དང་ཡང་མ་འདྲེས་པར་གནས་ཞེས་པའོ། །མདའ་སྣུན་གྱིས་སྨྲས་དེ་ཙམ་ཞིག་ཏུ་ཟད། །ཅེས་པ་ནི། ངས་དེ་ཙམ་ལས་བརྗོད་དུ་མ་བཏུབ་ཅེས་པའོ། །ཀྱེ་ཧོ་མ་ལུས་དྲི་མེད་དོན་དམ་ཤེས་པར་བྱོས། །ཞེས་པ་ནི། མ་རྟོགས་བར་དུ་དངོས་པོ་གང་ལ་ཡང་ཞེན་པར་མི་བྱ་ཡི། རྟོགས་པར་གྱུར་ནས་ནི་འཁོར་འདས་མ་ལུས་པ་ཐམས་ཅད་དོན་དམ་པར་ཤེས་པར་གྱིས་ཞེས་པའོ། །
རྟོགས་ལྡན་གྱིས་བླ་མས་མ་ཟིན་ན་འབད་རྩོལ་ལ་དོན་མེད་པར་བསྟན་པ་ནི། ཁྱིམ་ན་ཡོད་པ་ཕྱི་རོལ་སོང་ནས་འཚོལ། །ཞེས་པ་ནི། སངས་རྒྱས་རང་ལ་ཡོད་པ་བཞག་ནས་ཚིག་དང་ཐ་སྙད་ཀྱི་རྗེས་སུ་འབྲང་ནས་འཚོལ་ཞེས་པའོ། །ཁྱིམ་བདག་མཐོང་ནས་ཁྱིམ་མཚེས་དག་ལ་འདྲི། །ཞེས་པ་ནི། རྟོགས་པ་ཤར་ནས་ཐུན་མོང་གི་རྟགས་དང་མཚན་མ་ལ་འདྲི་བའོ། །མདའ་སྣུན་གྱིས་སྨྲས་བདག་ཉིད་ཤེས་པར་བྱོས། ཞེས་པ་ནི། དེ་རྣམས་ཤེས་པར་གྱིས་ཞེས་པའོ། །བླུན་པོའི་བསམ་གཏན་བསམ་བྱ་བཟླས་བརྗོད་མིན། །ཞེས་པ་ནི། བླ་མ་དམ་པས་མ་ཟིན་ན་གང་ལ་འབད་རྩོལ་བྱས་ཀྱང་དོན་མི་འབྱུང་ཞེས་པའོ། །
གདམས་ངག་ཚིག་ཏུ་ཤེས་པས་རྒྱུད་ལ་ཡོན་ཏན་མི་འབྱུང་བར་བསྟན་པ་ནི། གང་ཚེ་བླ་མས་བསྟན་ཅིང་བདེ་བ་ཐམས་ཅད་ཤེས་བྱས་ཀྱང༌། །ཞེས་པ་ནི། བླ་མ་བསྟེན་ཅིང་གདམས་ངག་ཐམས་ཅད་ཚིག་ཏུ་ཤེས་པར་བྱས་ཀྱང་ཞེས་པའོ། །བདག་གིས་ཡོངས་སུ་བརྟགས་པས་མ་རྟོགས་ཐར་པ་ཐོབ་བམ་ཅི། །ཞེས་པ་ནི། གདམས་ངག་ལ་སོ་སོར་རྟོག་པའི་ཤེས་རབ་ཀྱིས་དཔྱད་པས་ཐར་པ་མི་ཐོབ་ཅེས་པའོ། །ཡུལ་རྣམས་བགྲོད་ཅིང་གདུང་བས་ཉེན་བྱས་ཀྱང༌། །ཞེས་པ་ནི། ཡུལ་ཉི་ཤུ་རྩ་བཞི་ལ་སོགས་པ་བགྲོད་ཅིང་དཀའ་ཐུབ་བྱེད་པ་དང༌། དབང་པོ་ལྔ་ཡུལ་ལྔ་ལ་བགྲོད་ཅིང་ཐོས་བསམ་ལ་སོགས་པ་བྱས་ཀྱང་ཞེས་པའོ། །ལྷན་ཅིག་སྐྱེས་པ་མི་རྙེད་སྡིག་པས་འཛིན། །ཞེས་པ་ནི། རྟོགས་པ་མ་ཤར་གྱི་སྟེང་དུ་དེའི་ང་རྒྱལ་གྱིས་འཁོར་བར་འཆིང་བའོ། །ཡུལ་རྣམས་བསྟེན་པས་ཡུལ་གྱིས་མི་གོས་ཏེ། །ཞེས་པ་ནི། བླ་མས་ཟིན་པའི་རྣལ་འབྱོར་པས་ཡུལ་འདོད་ཡོན་ལྔ་ལ་སྤྱད་ཀྱང་དེའི་སྐྱོན་གྱིས་མི་གོས་ཏེ། ཞེས་པའོ། །ཨུཏྤལ་འདབ་མ་ཆུ་ཡིས་མི་རེག་བཞིན། །ཞེས་པ་ནི་དཔེའོ། །
འོ་ན་ཉོན་མོངས་པས་ཀྱང་མི་གནོད་དམ་ཞེ་ན། རྒྱུ་མཚན་ཉིད་ཀྱི་ཐེག་པ་ཕྱིའི་དཀོན་མཆོག་གསུམ་ལ་སྐྱབས་སུ་འགྲོ་ཞིང༌། བྱང་ཆུབ་མཆོག་ཏུ་སེམས་བསྐྱེད་ནས་ཕ་རོལ་ཏུ་ཕྱིན་པ་དྲུག་ལ་སྤྱད་དེ། བསྐལ་པ་གྲངས་མེད་པ་གསུམ་ན་སངས་རྒྱས་པར་འདོད་པ་ནི་འདུ་ཏི་རའི་མེ་ཏོག་དང་འདྲ་བ་སྟེ། དེའི་ས་བོན་ལ་སྦྲང་བུས་ན་རོ་གཅིག་པས་སང་པོད་ཀར། དེ་ནས་ཇེ་དཀར་ཇེ་དཀར་ལ་འབྲས་བུ་དང་མེ་ཏོག་དུས་ནམ་ཞིག་ལས་དཀར་པོར་སྨིན་པས་དེ་ལས་ནི་ཉོན་མོངས་པ་སྤང་བྱར་འདོད་པའོ། །
འབྲས་བུ་སྔགས་ཀྱི་ཐེག་པ་ནང་གི་དཀོན་མཆོག་གསུམ་ལ་སྐྱབས་སུ་འགྲོ་ཞིང་སྨིན་གྲོལ་གཉིས་ཀྱི་ལམ་ལ་ཚུལ་བཞིན་དུ་ཞུགས་ཏེ། ཚེ་འདི་ལ་འཚང་རྒྱ་བར་འདོད་པ་ནི་མན་དུ་ལུ་ཀའི་མེ་ཏོག་དང་འདྲ་འོ། །འདི་ལ་ཉོན་མོངས་པ་ལམ་དུ་བླང་བ་སྟེ། གང་ལྟར་རྣལ་འབྱོར་རྩ་བ་སྐྱབས་སུ་འགྲོ། །ཞེས་པ་ནི། དང་པོ་ཞེན་པ་ཐམས་ཅད་བཏང་ནས། བླ་མ་བསྟེན་ཅིང་ཉམས་སུ་ལེན་པའི་དུས་སུ་ཡོན་ཏན་ཐམས་ཅད་ཀྱི་རྩ་བ་བླ་མ་དཀོན་མཆོག་གསུམ་གྱི་རང་བཞིན་དུ་མཐོང་ནས། སྐྱབས་སུ་འགྲོ་ཞིང་ཉམས་སུ་ལེན་པའི་དུས་ན། དང་པོ་ནི། ཐབས་ཀྱི་སྟོབས་ཀྱིས་མི་འཆིང་བས་དུག་གི་སྔགས་ཅན་དུག་གིས་ག་ལ་ཚུགས་ཞེས་པ་དང༌། གཉིས་པ་རྟོགས་པ་ཤར་ནས་དེ་ཉིད་སྐྱོང་བའི་དུས་ན། ཆོས་ཐམས་ཅད་ཀྱི་རྩ་བ་རང་གི་སེམས་དཀོན་མཆོག་གསུམ་གྱི་རང་བཞིན་དུ་མཐོང་ནས་སྐྱབས་སུ་འགྲོ་བའི་དུས་ན། རྟོགས་པའི་ཡེ་ཤེས་གཉེན་པོའི་སྟོབས་ཀྱིས་མི་འཆིང་བས། དུག་གི་སྔགས་ཅན་དུག་གིས་ག་ལ་ཚུགས། །ཞེས་པ་སྟེ། མི་ཚུགས་པའི་སྟེང་དུ་ནད་གཞན་འཇོམས་པའི་གཉེན་པོར་འགྲོ་བ་བཞིན་དུ། ཉོན་མོངས་པས་མི་ཚུགས་པའི་སྟེང་དུ་ཡེ་ཤེས་གོང་ནས་གོང་དུ་འཕེལ་བའི་གྲོགས་སུ་འགྱུར་བ་སྟེ། ཉམས་སུ་ལེན་པའི་ཆོས་དྲུག་པའོ། །
ད་ནི་གསང་ཞིང་ཉམས་སུ་བླང་བ་ལྔས་སྟོན་ཏེ། བརྗོད་མེད་ཀྱི་དོན་བསྟན་པ་ནི། དེ་ཡང་འོག་གི །ཟླ་ལ་ཀུ་ཊ་སྨོས་སུ་མི་རུང་སྟེ། །རྒྱ་གར་སྐད་དུ་ཟླ་ལ་ཀུ་ཊ་བོད་སྐད་དུ་དུག་ནག་པོ་རྩེགས་པ་ཞེས་པ་ནི་ཉམས་མྱོང་དང་རྟོགས་པ་གསར་བུའི་དུས་སུ་གསང་ཞིང་སྤྱད་ན་དགོས་འདོད་ཐམས་ཅད་འབྱུང་བ་ཡིན་ལ། མ་གསང་བ་ན་རྒྱལ་པོའི་ཆད་པ་ལ་སོགས་པ་སྡུག་བསྔལ་གྱི་རྒྱུར་འགྱུར་བ་ལྟར། ཉམས་མྱོང་དང་རྟོགས་པ་ཡང་གསང་ཤིང་བསྒྲུབས་ན་དངོས་གྲུབ་ཐམས་ཅད་འབྱུང་བ་ཡིན་པ་ལ། མ་གསང་ན་མཁའ་འགྲོ་མའི་ཆད་པ་ལ་སོགས་པས་བར་ཆད་ཀྱི་རྒྱུར་འགྱུར་བ་དང༌། ཡང་ན་དོན་དེ་ཉིད་ཚིག་ཏུ་མ་བརྗོད་ན་རྟོགས་པ་ནང་ནས་འཆར་བར་འགྱུར་གྱི། བརྗོད་ན་ཐ་སྙད་ཀྱི་རྗེས་སུ་བློས་འབྲངས་ཏེ་འཆར་བར་མི་འགྱུར་བས་སྨོས་སུ་མི་རུང་ཞེས་པའོ། །རང་བཞིན་མཁའ་མཉམ་ཡིད་ཀྱིས་འཛིན་པ་ཡིན། །ཞེས་པ་ནི། སེམས་ཀྱི་རང་བཞིན་ནམ་མཁའ་དང་མཉམ་པ་དེ་གཉུག་མའི་ཡིད་ཀྱིས་བཟུང་ཞིང་ཉམས་སུ་ལེན་པའོ། །ཡིད་དེ་ཡིད་མིན་བྱེད་འགྱུར་ན། །ཞེས་པ་ནི། ནམ་མཁའ་ལྟར་འཛིན་པའི་ཡིད་དེ་དབྱིངས་སུ་ཡལ་ཏེ་མེད་པར་གྱུར་ན་ཞེས་པའོ། །རང་བཞིན་ལྷན་ཅིག་སྐྱེས་པ་མཆོག་ཏུ་མཛེས། །ཞེས་པ་ནི། དེ་ཁོ་ན་ལྷན་ཅིག་སྐྱེས་པ་ཡིན་ནོ་ཞེས་པའོ། །དེ་བསམ་བརྗོད་ཀྱི་ཡུལ་ལས་འདས་པར་བསྟན་པ་ནི། ཁྱིམ་དང་ཁྱིམ་ན་དེ་ཉིད་བརྗོད་པ་སྟེ། །ཞེས་པ་ནི། སོ་སོའི་ཁྱིམ་ན་དེའི་ཆོ་ག་བརྗོད་ཀྱང་ཞེས་པའོ། །བདེ་ཆེན་གནས་ནི་ཡོངས་སུ་ཤེས་པ་མིན། །ཞེས་པ་ནི། བརྗོད་པ་དེ་རྣམས་ཀྱིས་དོན་མི་རྟོགས་ཞེས་པའོ། །འགྲོ་ཀུན་སེམས་ཁྲལ་ཁུར་བར་མདའ་བསྣུན་སྨྲ། །ཞེས་པ་ནི། འབྲོག་སྐྱས་ཀྱི་དཔེས་གསུང༌། འགྲོ་བ་ཐམས་ཅད་སྡུག་བསྔལ་གྱིས་སེམས་ཁྲལ་ཁུར་ནས་རིགས་དྲུག་གི་གྲོང་ནས་གྲོང་དུ་འགྲོ་ཞེས་པའོ། །དེ་ནི་བསམ་མེད་སུས་ཀྱང་རྟོགས་མ་ཡིན། །ཞེས་པ་ནི། དོན་བློའི་སྤྱོད་ཡུལ་ལས་འདས་པ་དེ་ཉིད་བློའི་ཡུལ་དུ་མི་རྟོགས་ཞེས་པའོ། །
དམིགས་བཅས་དང་དམིགས་མེད་ཀྱི་བདེ་བ་བསྟན་པ་ནི། བདེ་གསང་ཡན་ལག་ཡོངས་སུ་སྤངས་པ་ན། །ཞེས་པ་ནི། ལུས་ཀྱི་འཁོར་ལོ་བཞི་འམ་དྲུག་ཏུ་ཡན་ལག་རྩའི་འདབ་མ་དང་བཅས་པ་ལ་སོགས་པར་སེམས་འཛིན་པའོ། །དམིགས་པ་དེ་ཡོངས་སུ་སྤངས་ན་ཞེས་པའོ། །སྒོམ་དང་མི་བསྒོམ་དབྱེར་མེད་བདག་གིས་མཐོང༌། །ཞེས་པ་ནི། གཉུག་མ་འབྲལ་བ་མེད་པའི་དོན་ཅིག་ངས་མཐོང་ཞེས་པའོ། །
ཡུལ་ཐབས་སུ་ཤེས་ན་མཚོན་བྱེད་དུ་བསྟན་པ་ནི། ཡུལ་གྱིས་མཚོན་པས་གཞན་དག་བསམ་པར་བྱེད། །ཅེས་པ་ནི། དམིགས་པ་གཙོ་བོར་བྱེད་པ་གཞན་དག་གི་ལུགས་ཀྱིས། ཡུལ་ལ་སེམས་འཛིན་པར་བྱེད་ཅེས་པའོ། །དེ་ཉིད་བསམ་པས་རྣམ་རྟོག་རང་བཞིན་འགགས་པར་འགྱུར། །ཞེས་པ་ནི། དེས་སེམས་ཟིན་པས་ཀྱང་རྟོག་པ་འགག་ཅེས་པའོ། །གལ་ཏེ་སེམས་ཀྱིས་སེམས་ནི་མཚོན་དུ་འགྲོ །ཞེས་པ་ནི། རྟོག་པ་འགགས་པ་དེའི་དུས་སུ་སེམས་ཀྱིས་སེམས་ལ་བལྟས་པས་སྤྲོས་པ་ཐམས་ཅད་དང་བྲལ་བར་རྟོགས་ན། དེ་ཉིད་མཚོན་བྱེད་དུ་འགྲོ་བ་སྟེ་ཞེས་པའོ། །ད་ནི་ཡིད་ནི་མི་གཡོ་བརྟན་པར་གནས། །ཞེས་པ་ནི། རྟོག་པ་དབྱིངས་སུ་ཡལ་བས་རྐྱེན་གཞན་གྱིས་མི་གཡོ་ཞེས་པའོ། །ཇི་ལྟར་ལན་ཚྭ་ཆུ་ལ་ཐིམ་པ་ལྟར། །ཞེས་པ་ནི། བླ་མའི་བྱིན་རླབས་ཞུགས་པའི་དུས་སུ་རྣམ་རྟོག་ཆོས་ཉིད་དུ་ཐིམ་པའི་དཔེའོ། །དེ་ལྟར་སེམས་ནི་རང་བཞིན་ལ་ཐིམ་གྱུར། །ཞེས་པ་ནི། རྟོགས་པའི་སེམས་དེ་དེའི་རང་བཞིན་ཆོས་ཉིད་དུ་ཐིམ་པར་འགྱུར་ཞེས་པའོ། །དེ་ཚེ་བདག་དང་གཞན་ནི་མཉམ་པར་མཐོང༌། །ཞེས་པ་ནི། གཟུང་བ་དང་འཛིན་པ་ཐམས་ཅད་ཆོས་ཉིད་དུ་མཉམ་པར་མཐོང་ཞེས་པའོ། །འབད་དེ་བསམ་གཏན་བྱས་པས་ཅི་བྱར་ཡོད། །ཅེས་པ་ནི། གཉུག་མའི་དོན་རྟོགས་ན་བཅོས་མའི་སྒོམ་ལ་འབད་རྩོལ་བྱ་ཅི་དགོས། ཞེས་པ་སྟེ། ཉམས་སུ་ལེན་ཆོས་བདུན་པའོ། །དེ་རྣམས་ནི་ཉམས་སུ་ལེན་པའི་ཆོས་ཞེས་བྱའོ། །
ད་ནི་རྟོགས་པ་ཤར་བའི་ཆོས་སྟོན་ཏེ། དེ་ལྟར་ཉམས་སུ་བླང་པ་ལས་རྟོགས་པ་འཆར་ཏེ། དེ་ཡང༌།
གཅིག་ཏུ་རྟོགས་དང་སྒྲོ་འདོགས་ཆོད། །
ལྷན་ཅིག་སྐྱེས་དང་མི་ཟད་སྟེར། །
དགག་སྒྲུབ་མེད་དང་རིན་ཆེན་དང༌། །
ཆོས་ཀུན་འབྱུང་བ་རྟེན་འབྲེལ་དང༌། །
ས་ལམ་བགྲོད་དང་ཁྱད་པར་དང༌། །
མུན་སེལ་དངོས་གྲུབ་མཆོག་ཐོབ་པ། །
བཅུ་གཉིས་རྟོགས་པ་ཤར་བའི་ཆོས། །
ཞེས་འབྱུང་བས། དང་པོ་ཆོས་ཐམས་ཅད་དུ་མ་རོ་གཅིག་ཏུ་རྟོགས་པར་བསྟན་པ་ལ་གཉིས་ལས། རྟོགས་པའི་དུས་ན་ཐམས་ཅད་དེ་ཉིད་བསྟན་པ་ནི།
གོང་གི །རྟོགས་པར་གྱུར་ན་ཐམས་ཅད་དེ་ཡིན་ཏེ། །ཞེས་པ་སྟེ། དེ་ཡང་དཔེར་ན་ཞུ་བར་གྱུར་ན་ཆབ་རོམ་ཐམས་ཅད་ཆུ་ཡིན་ཏེ། སྣང་བ་ལས་ལོགས་པའི་ཆོས་སྐུ་མེད། ཅེས་པ་ལྟ་བུའོ། །དེ་ལས་གཞན་ཞིག་སུས་ཀྱང་ཤེས་མི་འགྱུར། །ཞེས་པ་ནི། ཆབ་རོམ་དེ་ལ་ཆུ་མ་ཡིན་པའི་དངོས་པོ་གཞན་ཞིག་སུས་ཀྱང་མི་ཤེས་པ་ལྟར། འཁོར་འདས་ཀྱི་ཆོས་འདི་ཐམས་ཅད་ལ་རྟོགས་པའི་ཡེ་ཤེས་དེས་མངོན་དུ་བྱས་པའི་ཆོས་ཉིད་དེ་མ་རྟོགས་པ་དངོས་པོ་གཞན་ཞིག་སངས་རྒྱས་ཀྱིས་ཀྱང་མཁྱེན་པར་མི་འགྱུར་རོ། །ཞེས་པའོ། །
ཕྱི་ནང་གི་ཀློག་བསམ་སོགས་ཐམས་ཅད་ཀྱང་དེ་ཉིད་དུ་ཤེས་པར་བསྟན་པ་ནི། ཀློག་པ་དེ་ཡིན་འཛིན་པ་དང་སྒོམ་པའང་དེ་ཡིན་ཏེ། །ཞེས་པ་ནི། ནང་པའི་ཐོས་བསམ་ལ་སོགས་པ་ཐམས་ཅད་ཀྱང་དེ་ཉིད་རྟོགས་པར་བྱེད་པའི་ཐབས་ཡིན་ལ་ཞེས་པའོ། །བསྟན་བཅོས་སྙིང་ལ་འཆད་པའང་དེ་ཡིན་ནོ། །ཞེས་པ་ནི། ཕྱི་པ་མུ་སྟེགས་ཀྱི་སྟོན་པ་བཞི་ལ་སོགས་པས་བཤད་པའི་བསྟན་བཅོས་དང་དཀའ་ཐུབ་ལ་སོགས་པ་ཐམས་ཅད་ཀྱང་དེ་ཉིད་རྟོགས་པར་བྱེད་པའི་ཐབས་ཡིན་ནོ་ཞེས་པ་སྟེ། རྟོགས་པར་ཤར་བའི་ཆོས་དང་པོའོ། །
ད་ནི་རྟོགས་པ་ཤར་བས་ཕྱི་ནང་གི་སྒྲོ་འདོགས་ཆོད་པར་བསྟན་པ་ལ་གཉིས་ལས། ནང་གི་སྒྲོ་འདོགས་ཆོད་པར་བསྟན་པ་ནི། འོག་གི །དེར་ནི་ཐོག་མ་དབུས་མཐའ་མེད། །ཅེས་པ་སྟེ། རྟོགས་པ་ལྷག་གིས་ཤར་བའི་དུས་དེར་འདས་པའི་དུས་མི་དམིགས་པས་ཐོག་མའི་མཐའ་ཆོད་པའོ། །མ་འོངས་པའི་དུས་མི་དམིགས་པས་མཐའ་མའི་མཐའ་ཆོད། ད་ལྟར་བྱུང་བའི་དུས་མི་དམིགས་པས་བར་གྱི་མཐའ་ཆོད་པ་སྟེ་དུས་གསུམ་མཉམ་པ་ཉིད་དུ་རྟོགས་པའོ། །ཇི་སྲིད་མྱ་ངན་འདས་པ་མིན། །ཞེས་པ་ནི། འཁོར་འདས་ཀྱི་མཐའ་ལ་མི་གནས་པའོ། །བདེ་བ་ཆེན་པོའི་མཆོག་འདི་ལ། །ཞེས་པ་ནི། འཁོར་འདས་ཀྱི་འདམ་གྱིས་མ་གོས་པའོ། །བདག་དང་གཞན་དུ་ཡོད་མ་ཡིན། །ཞེས་པ་ནི། གཉིས་པ་སྣང་བ་ཐམས་ཅད་དང་བྲལ་བ་སྟེ་ནང་གི་སྒྲོ་འདོགས་ཆོད་པའོ། །
ཕྱིའི་སྒྲོ་འདོགས་ཆོད་པར་བསྟན་པ་ནི། མདུན་དང་རྒྱབ་དང་ཕྱོགས་བཅུ་རུ། །ཞེས་པ་ནི་བལྟས་པས་སོ། །གང་གང་མཐོང་བ་དེ་དེ་ཉིད། །ཅེས་པ་ནི་མཐོང་བ་དང་ཐོས་པ་ལ་སོགས་དེ་ཐམས་ཅད་དེ་ཉིད་དུ་ཤར་བའོ། །དེ་རིང་ཉིད་དུ་མགོན་པོ་ང་ལྟར་འཁྲུལ་པ་ཆད། །ཅེས་པ་ནི། དཔལ་ས་ར་ཧ་ལྟར་རྟོགས་པའི་དུས་སུ་དེ་ཉིད་དུ་གང་ཟག་དེའི་འཁྲུལ་པ་ཆད་ཅེས་པའོ། །ད་ནི་སུ་ལའང་དྲི་བར་མི་བྱའོ། །ཞེས་པ་ནི། ཐེ་ཚོམ་མེད་པ་སྟེ་ཕྱིའི་སྒྲོ་འདོགས་ཆོད་པའོ། །རྟོགས་པ་ཤར་བའི་ཆོས་གཉིས་པའོ། །
ད་ནི་དེ་ཉིད་ལྷན་ཅིག་སྐྱེས་པའི་ཡེ་ཤེས་སུ་བསྟན་པ་ལ་གསུམ་ལས། ལྷན་ཅིག་སྐྱེས་པའི་དོན་བསྟན་པ་ནི། དབང་པོ་གང་དུ་ནུབ་འགྱུར་ཅིང༌། །ཞེས་པ་སྟེ། དབང་པོ་ལྔའི་རྟོག་པ་དབྱིངས་སུ་ཡལ་ཏེ་ནུབ་པའོ། །རང་གི་ངོ་བོ་ཡང་ཉམས་པར་འགྱུར། །ཞེས་པ་ནི། སེམས་རང་གི་ངོ་བོ་ཡང་ཉམས་པ་སྟེ་དག་པའོ། །གྲོགས་དག་དེ་ནི་ལྷན་ཅིག་སྐྱེས་པའི་ལུས། །ཞེས་པ་ནི། བོས་ཏེ་ངོ་སྤྲོད་པའོ། །བླ་མའི་ཞལ་ལ་གསལ་བར་དྲིས། །ཞེས་པ་ནི་ཐེ་ཚོམ་མེད་པར་རོ། །ཡིད་ནི་གར་འཆིང་རླུང་གར་དེངས། །ཞེས་པ་ནི། དྲིས་པ་སྟེ། དེའི་ལན་དུ། ས་སྟེང་འདི་ན་ཞེས་པ་ནི། ད་ལྟའི་དུས་འདིའོ། །ཡན་ལག་ཐམས་ཅད་གནས། །ཞེས་པ་ནི། ཡིད་ཀྱི་ཡན་ལག་སྒོ་ལྔའི་རྣམ་པར་ཤེས་པ་དང༌། རླུང་གི་ཡན་ལག་གིས་ཡུལ་སྣ་ཚོགས་སུ་འཛིན་པ་འདི་ད་ལྟ་གནས་ཞེས་པ་སྟེ། དེ་ཡང་རྟོགས་པ་ཤར་བའི་དུས་ན་ནི། ནམ་མཁའི་སྤྲིན་བཞིན་རང་དག་ལ་སོང་སྟེ་མེད་པའོ། །
དེ་ཉིད་རྟོགས་ན་འཁོར་བའི་ཆུ་བོ་ཆད་པར་བསྟན་པ་ནི། དེ་ནི་རྨོངས་པས་མཚམས་སུ་ཡོངས་ཤེས་བྱ། །ཞེས་པ་ནི། ད་ལྟའི་ལུས་འདི་ཉིད་ལ་བརྟེན་ནས་རྟོགས་མ་རྟོགས་ཏེ་འཁོར་འདས་ཀྱི་སོ་མཚམས་ཡིན་ཞེས་པའོ། །གཏི་མུག་རྒྱ་མཚོ་ཆད་པ་གང་ཤེས་པ། །ཞེས་པ་ནི། གཏི་མུག་འཁོར་བའི་རྒྱུ་ཡིན་ལ། དེ་ཉིད་གཏིང་མཐའ་མེད་པའི་རྒྱ་མཚོ་སྟེ། དེ་ཉིད་རྟོགས་པའི་དུས་ན་ལས་དང་ཉོན་མོངས་པ་སྐམ་པའམ་ཆད་པས་ཆད་པ་གང་ཤེས་པ་ཞེས་སོ། །
དེ་ཉིད་སོ་སོ་རང་གི་རིག་པར་བསྟན་པ་ནི། འདི་ནི་བདེ་ཆེན་མཆོག་ཡིན་ཏེ། །ཞེས་པ་ནི། རྒྱ་མཚོའི་ཆད་པ་དེ་ཁོ་ནའོ། །ས་ར་ཧ་ཡིས་བསྟན་ནས་འགྲོ །ཞེས་པ་ནི། དེ་རྟོགས་པར་བྱེད་པའི་ཐབས་བསྟན་ནས་དེའི་ངང་དུ་འགྲོ་ཞེས་པའོ། །ཀྱེ་ཧོ་འདི་ནི་རང་རིག་སྟེ། །ཞེས་པ་ནི། དེའི་དོན་རང་གི་རྟོགས་པའི་ཡེ་ཤེས་གཅིག་ནང་ནས་འཆར་གྱི། གཞན་གྱིས་དངོས་སུ་བསྟན་དུ་མེད་ཅེས་པའོ། །འདི་ལ་འཁྲུལ་པར་མ་བྱེད་ཅིག །ཅེས་པ་ནི། གོ་བའམ་ཉམས་མྱོང་དང་རྟོགས་པ་གཉིས་མ་འཁྲུལ་བར་ཤེས་པར་གྱིས། ཞེས་པ་སྟེ། རྟོགས་པ་ཤར་བའི་ཆོས་གསུམ་པའོ། །
ད་ནི་དེ་ཉིད་མི་ཟད་པའི་གཏེར་དུ་བསྟན་པ་ལ་ལྔ་ལས། རྟོགས་པ་བརྟན་པའི་ཚད་བསྟན་པ་ནི། འོག་གི །མིག་ནི་མི་འཛུམ་སེམས་འགོག་པ་དང༌། །ཞེས་པ་སྟེ། མིག་ནི་མི་འཛུམ་ཞེས་པ་ནི་སྣང་བ་མི་འགོག་པ་སྟེ་སྒོམ་དུ་མེད་ཅེས་པའོ། །སེམས་འགོག་དང༌། རླུང་འགོག་པ་ནི་དཔལ་ལྡན་བླ་མས་རྟོགས། །ཞེས་པ་ནི། སེམས་རྣམ་རྟོག་གི་དབྱིངས་སུ་ཡལ་བ་དང༌། རླུང་རང་འགག་ལ་སོང་བའི་དུས་སུ་གཉུག་མའི་ངོ་བོ་དཔལ་ལྡན་བླ་མའི་དྲིན་གྱིས་རྟོགས་ཟིན་ཞེས་པའོ། །གང་ཚེ་རླུང་རྒྱུ་དེ་ནི་མི་གཡོ་སྟེ། །ཞེས་པ་ནི། ད་ནི་རླུང་རྣམ་པར་རྟོག་པ་རྒྱུ་ཡང་གཉུག་མ་འགྱུར་བ་མེད་པར་རྟོགས་པས་ཞེས་པའོ། །འཆི་བའི་ཚེ་ན་རྣལ་འབྱོར་པས་ཅི་བྱ། །ཞེས་པ་ནི། འཆི་ཟླ་མའི་གདམས་ངག་དང་ཡི་དམ་ལྷའི་སུན་མ་ལ་སོགས་པས་ཅི་བྱ་སྟེ་མི་དགོས་ཞེས་པའོ། །
དེ་རང་གི་རྒྱུད་ལ་སྦྱོར་ཅིག་པར་བསྟན་པ་ནི། ཇི་སྲིད་དབང་པོའི་ཡུལ་གྱི་གྲོང་ལ་ལྷུང་བ་ན། །ཞེས་པ་ནི། ད་ལྟ་རླུང་གི་སྟོབས་ཀྱིས་དབང་པོ་ལྔ་ཡུལ་ལྔའི་གྲོང་ལ་ལྷུང་ན་ཞེས་པའོ། །དེ་སྲིད་རང་ཉིད་ལས་མེད་རབ་ཏུ་རྒྱས། །ཞེས་པ་ནི། གཉུག་མ་རང་མ་ཡིན་པ་གཞན་མེད་དེ་དེ་ཉིད་རྐྱེན་གྱི་སྟོབས་ཀྱིས་སྣ་ཚོགས་སུ་ཤར་བ་ཡིན་ཞེས་པའོ། །ཁྱེད་ཅག་ད་ལྟ་ཅི་བྱེད་གར་འགྲོ་སོམས་དང་ཀྱེ། །ཞེས་པ་ནི། ད་ལྟ་རྟོགས་པ་བརྟན་ནས་ཤི་བའི་དུས་སུ་གར་འགྲོ་སོམས་དང་ཞེས་བོས་པའོ། །ད་ནི་ཤིན་ཏུ་དཀའ་བའི་དགོངས་པས་འཇུག།ཅེས་པ་ནི། མཐར་ཐུག་ཟབ་མོའི་དོན་ཡིན་པས་ཤིན་ཏུ་དཀའ་ཞེས་པའོ། །
ཐ་སྙད་ཀྱི་བསྟན་བཅོས་མཁས་པས་མི་རྟོགས་པར་བསྟན་པ་ནི། གང་ཞིག་གང་ལ་གནས་པ་ནི། །ཞེས་པ་ནི། དོན་རང་ལ་གནས་པ་དེའོ། །དེ་ནི་དེ་རུ་མི་མཐོང་སྟེ། །ཞེས་པ་ནི། འབྲལ་མ་མྱོང་ཡང་མ་རྟོགས་ཞེས་པའོ། །མཁས་པ་ཐམས་ཅད་བསྟན་བཅོས་འཆད་པ་ཡིས། །ཞེས་པ་ནི། སྒྲ་དང་ཚད་མ་ལ་མཁས་པས་ཚིག་དང་ཐ་སྙད་བཤད་ཀྱང་ཞེས་པའོ། །ལུས་ལ་སངས་རྒྱས་ཡོད་པར་མ་རྟོགས་སོ། །ཞེས་པ་ནི་བཤད་ཀྱང་དོན་མེད་ཅེས་པའོ། །
དེ་རྟོགས་ན་འབད་རྩོལ་གྱི་སྡུག་བསྔལ་ཐམས་ཅད་དང་བྲལ་བར་བསྟན་པ་ནི། གླང་ཆེན་ལོབས་ནས་སེམས་ཚགས་ཚུད་པ་ལྟར། །ཞེས་པ་ནི། གླང་པོ་ཆེའི་ནོར་གྱིས་དབུལ་བའི་སྡུག་བསྔལ་སེལ་མ་ནུས་པའི་སྟེང་དུ་འཚོ་སྐྱོང་གི་སྡུག་བསྔལ་བ་ལས་དེ་ཉིད་ལོབས་པ་དང་དེའི་རིན་གྱིས་དབུལ་བའི་སྡུག་བསྔལ་སེལ་ཅིང་འཚོ་སྐྱོང་མི་དགོས་པས་བློ་བདེ་ལྷན་གྱིས་འགྲོ་བ་ལྟར། ཐ་སྙད་ཀྱི་ཉན་བཤད་ཀྱིས་འཁོར་བའི་སྡུག་བསྔལ་སེལ་མ་ནུས་པའི་སྟེང་དུ། དེ་ཉིད་སེམས་པ་ལ་སོགས་པས་དུག་བསྔལ་བ་ལས། དེ་ཉིད་ཀྱི་ཞེན་པ་བཏང་སྟེ་བླ་མ་བསྟེན་ཅིང་ཉམས་སུ་བླངས་པས་བརྗོད་དུ་མེད་པའི་དོན་རྟོགས་པ་དང༌། དེས་འཁོར་བའི་སྡུག་བསྔལ་སེལ་ཅིང་བསམ་པའི་རྟོག་དཔྱོད་མི་དགོས་པས་བློ་བདེ་ལྷན་གྱིས་འགྲོ་བས། དེར་ནི་འགྲོ་འོང་བཅད་ནས་དལ་བ་སྟེ། །ཞེས་པའོ། །འདི་ལྟར་རྟོགས་ན་གང་དུའང་དྲི་ས་མེད། །ཅེས་པ་ནི། སྒྲོ་འདོགས་ཆོད་པའོ། །མཁས་པ་ངོ་ཚ་མེད་པས་དེ་མ་རྟོགས། །ཞེས་པ་ནི། དོན་མེད་པའི་ཚིག་ལ་ང་རྒྱལ་ཆེ་བ་རྣམས་ཀྱིས་མ་རྟོགས་ཞེས་པའོ། །
སེམས་སྐྱེ་རྒ་ན་འཆི་དང་བྲལ་བ་དེ་མི་ཟད་པའི་གཏེར་དུ་བསྟན་པ་ནི། གསོན་པོ་གང་ཞིག་རྣམ་པར་མ་གྱུར་པ། །ཞེས་པ་ནི་མོ་གཤམ་གྱི་བུ་ལྟ་བུའོ། །དེ་ནི་རྒས་ཤིང་འཆི་བར་གྱུར་རམ་ཅི། །ཞེས་པ་ནི་མི་འགྱུར་བ་སྟེ་དཔེའོ། །བླ་མས་བསྟན་པའི་དྲི་མེད་བློ་གྲོས་ནི། །ཞེས་པ་ནི་དོན་ཏེ་བླ་མའི་དྲིན་གྱིས་རྟོགས་པའི་ཡེ་ཤེས་དེས་མངོན་དུ་བྱས་པའི་གཉུག་མའི་དོན་དེ། དང་པོ་སྐྱེ་མ་མྱོང་བས་ཐ་མ་འགག་མི་སྲིད་པའོ། །དེ་ཉིད་གཏེར་ཡིན་གཞན་པ་གང་ཡིན་ལོ། །ཞེས་པ་ནི། སྐྱེ་འགག་མེད་པའི་དོན་དེ་མི་ཟད་པའི་གཏེར་ཡིན་གྱི། གཞན་གང་གཏེར་ཡིན་ཏེ་མ་ཡིན་ཞེས་པ་སྟེ། རྟོགས་པ་ཤར་བའི་ཆོས་བཞི་པའོ། །
ད་ནི་ཆོས་ཉིད་རྟོགས་ན་འཁོར་འདས་ལ་དགག་སྒྲུབ་མེད་པར་བསྟན་པ་ལ་གསུམ་ལས། རྣམ་རྟོག་ཆོས་སྐུའི་རང་བཞིན་དུ་བསྟན་པ་ནི། འོག་གི །གང་ཞིག་སེམས་ལས་རྣམ་འཕྲོས་པ། །ཞེས་པ་སྟེ། སེམས་ལས་བྱུང་བའི་རྣམ་པར་རྟོག་པའོ། །དེ་སྲིད་མགོན་པོའི་རང་བཞིན་ཏེ། །ཞེས་པ་ནི། སེམས་ཀྱི་ངོ་བོ་ཆོས་སྐུའི་རང་བཞིན་ཏེ་ཞེས་པའོ། །ཆུ་དང་རླབས་དག་གཞན་ཡིན་ནམ། །ཞེས་པ་ནི་དཔེའོ། །སྲིད་དང་མཉམ་ཉིད་ནམ་མཁའི་རང་བཞིན་ནོ། །ཞེས་པ་ནི། འཁོར་འདས་སྣ་ཚོགས་སུ་སྣང་ཡང་ཐམས་ཅད་ནམ་མཁའི་རང་བཞིན་ཡིན་ནོ་ཞེས་པའོ། །
དེ་རྟོགས་ན་རེ་དྭོགས་ཀྱི་སྡུག་བསྔལ་དབྱིངས་སུ་ཡལ་བར་བསྟན་པ་ནི། གང་ཞིག་བསྟན་དེ་གང་ཐོས་པ། །ཞེས་པ་ནི། སངས་རྒྱ་བའི་ཐབས་གང་ཞིག་བླ་མས་བསྟན་ཏེ་སློབ་མས་ཐོས་ནས་ཉམས་སུ་ལེན་པའོ། །དགོངས་པ་གང་ཡིན་དམ་པར་སྐྱོལ་བ་ན། །ཞེས་པ་ནི། ཉམས་སུ་བླངས་པའི་དགོས་པ་རྟོགས་པ་ཤར་བའོ། །ཉི་ཟེར་ལྐུགས་པ་རྡུལ་བཞིན་བརླག །ཅེས་པ་ནི། ཉི་ཟེར་གྱི་རྡུལ་གྲིབ་མར་བརླགས་པ་ལྟར་རྟོགས་པའི་རྡུལ་ཆོས་ཉིད་ཀྱི་དབྱིངས་སུ་ཡལ་བས། སྙིང་ཁར་ཉིད་དུ་ནུབ་པར་འགྱུར་བ་ཡིན། །ཞེས་པའོ། །
སྐྱོན་ཡོན་གྱི་སེམས་ཆོས་ཉིད་དུ་རོ་གཅིག་པར་བསྟན་པ་ནི། ཇི་ལྟར་ཆུ་ལ་ཆུ་བཞག་ནས། །ཞེས་པ་ནི། དཔེར་ན་རྒྱ་མཚོའི་ཆུ་ལ་རི་ཀླུང་ཕྱོགས་མཚམས་ཀྱི་ཆུ་འབབ་ཀྱང་ཞེས་པའོ། །དེ་སྙེད་ཆུ་རུ་རོ་མཉམ་འགྱུར། །ཞེས་པ་ནི། ཆུ་དེ་དག་ཐམས་ཅད་ལ་བྱེ་བྲག་གམ་ཐ་དད་པ་མེད་པ་ལྟར། སེམས་ཀྱི་རྣམ་རྟོག་ཐམས་ཅད་སེམས་ཉིད་ཀྱི་ངང་དུ་ཡལ་ཡང་ཐ་དད་དང་བྱེ་བྲག་མེད་པས། སྐྱོན་དང་ཡོན་ཏན་རྣམ་ལྡན་སེམས། །མགོན་པོ་སུས་ཀྱང་མཐོང་མི་འགྱུར། །ཞེས་པ་སྟེ། ངན་རྟོག་གི་སྐྱོན་དང༌། བཟང་རྟོག་གི་ཡོན་ཏན་ཐམས་ཅད་སྟོང་པ་ཉིད་ཀྱི་ངང་དུ་མཐོང་བར་མ་གྱུར་ཏོ་ཞེས་པ་སྟེ། རྟོགས་པ་ཤར་བའི་ཆོས་ལྔ་པའོ། །
ད་ནི་ཆོས་ཉིད་ཀྱི་དོན་རྟོགས་པས་བདག་གཞན་གྱི་དགོས་འདོད་འབྱུང་བར་བསྟན་པ་ནི། འོག་གི །ཇི་ལྟར་ཡིད་བཞིན་ནོར་བུའི་དགོས་པ་བཞིན། །ཞེས་པས་ཏེ། དེ་ལས་བདག་གཞན་གྱི་དགོས་འདོད་འབྱུང་བ་ལྟར་ཞེས་པའོ། །འཁྲུལ་པ་ཞིག་པའི་མཁས་པ་ངོ་མཚར་ཆེ། །ཞེས་པ་ནི། འཁྲུལ་པའི་སྣང་བ་ཐམས་ཅད་དབྱིངས་སུ་ཡལ་བས་བདག་གི་དོན་གྲུབ་ལ། བདག་བརྒལ་ནས་སེམས་ཅན་མ་རྒལ་བ་ཐམས་ཅད་བརྒལ་བར་བྱེད་པ་དང༌། བདག་གྲོལ་ནས་སེམས་ཅན་མ་གྲོལ་བ་ཐམས་ཅད་སྒྲོལ་བ་དང༌། བདག་དབུགས་ཕྱུང་ནས་སེམས་ཅན་དབུགས་མ་ཕྱུང་བ་ཐམས་ཅད་དབུགས་དབྱུང་བ་དང༌། བདག་ཡོངས་སུ་མྱ་ངན་ལས་འདས་ནས་སེམས་ཅན་ཡོངས་སུ་མྱ་ངན་ལས་མ་འདས་པ་ཐམས་ཅད་ཡོངས་སུ་མྱ་ངན་ལས་འདའ་བར་བྱེད་པའི་ཐབས་ལ་མཁས་པ་ནི་འཁྲུལ་པ་ཞིག་པའི་མཁས་པ་ཞེས་བྱ་སྟེ་ངོ་མཚར་ཆེ་ཞེས་པའོ། །རང་ལ་རང་རིག་བདེ་བ་ཆེན་པོའི་བག་ཆགས་གཟུགས། །ཞེས་པ་ནི། རང་གི་སེམས་ལ་རང་གིས་རིག་པས་བདེ་བ་ཆེན་པོ་ཡེ་ནས་གནས་པ་དེ་མཐོང་བས་བག་ཆགས་གཟུགས་ཞེས་པའོ། །ཐམས་ཅད་དེ་ཚེ་མཁའ་མཉམ་བྱེད་པར་འགྱུར། །ཞེས་པ་ནི། དེ་ལྟ་བུའི་རྟོགས་ལྡན་གྱི་རྣལ་འབྱོར་པ་དེས་ཆོས་ཐམས་ཅད་ནམ་མཁའ་དང་མཉམ་པར་བྱེད་པའམ། དེའི་གདུལ་བྱ་ཐམས་ཅད་ཀྱང་རྟོགས་པ་ནམ་མཁའ་དང་མཉམ་པར་བྱེད་པ་སྟེ། རྟོགས་པ་འཆར་བའི་ཆོས་དྲུག་པའོ། །
ད་ནི་དོན་དེ་ཉིད་ཆོས་ཐམས་ཅད་ཀྱི་འབྱུང་གནས་སུ་བསྟན་པ་ལ་ལྔ་ལས། དང་པོ་ཞེ་འདོད་ཀྱི་གྲུབ་མཐས་དོན་མི་རྟོགས་པར་བསྟན་པ་ནི། འོག་གི །ལྷན་ཅིག་ལ་ནི་ལུང་རྣམས་མང་པོ་མཐོང༌། །ཞེས་པ་ནི། ཆོས་ཉིད་དོན་དམ་པ་གཅིག་གི་རང་བཞིན་ལ་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་ལ་སོགས་པ་འབྱུང་ཅེས་པའོ། །རང་འདོད་པ་ཡིས་མང་པོ་གསལ་བར་སྣང༌། །ཞེས་པ་ནི། མུ་སྟེགས་པ་ལ་སོགས་པ་རང་རང་གི་འདོད་པས་གྲུབ་མཐའི་བྱེ་བྲག་མང་པོར་སྣང་བ་སྟེ། གླང་པོ་ཆེ་མུན་པར་བལྟས་པའི་གཏམ་རྒྱུད་དང་འདྲའོ། །མགོན་པོ་བདག་ཉིད་གཅིག་པུ་གཞན་རྣམས་འགལ། །ཞེས་པ་ནི། རྟོགས་པའི་ཡེ་ཤེས་དེས་མངོན་དུ་བྱས་པའི་དོན་དེ་ཉིད་མ་ཡིན་པ་བློའི་གྲུབ་མཐའ་ཐམས་ཅད་རྫུན་དུ་སོང་ཞེས་པ་ནི། ཁྱིམ་དང་ཁྱིམ་ན་གྲུབ་མཐའ་དེ་གྲུབ་པའོ། །ཞེས་པ་ནི། སོ་སོའི་ཁྱིམ་ན་རང་རང་གི་བློ་ངོ་ལ་གྲུབ་མཐའི་བྱེ་བྲག་ཐམས་ཅད་གྲུབ་པ་ལྟར་སྣང་བའོ། །གཅིག་ཟོས་པས་ནི་གཞན་ཀུན་ཚིག །ཅེས་པ་ནི། འདི་ལྟར་སྣང་བའི་ཆོས་ཐམས་ཅད་སེམས་གཅིག་པུ་འདིའི་ཆོ་འཕྲུལ་ཡིན་པས། དེ་ཉིད་སེམས་ཉིད་ཀྱི་དབྱིངས་སུ་ཟོས་པས་གཞན་ཐམས་ཅད་ཚིག་སྟེ་མེད་པར་འགྱུར་རོ་ཞེས་པའོ། །ཕྱི་རོལ་སོང་ནས་ཁྱིམ་བདག་འཚོལ། །ཞེས་པ་དཔེ་སྟེ། དེ་བཞིན་དུ་ཆོས་ཐམས་ཅད་ཀྱི་བདག་པོ་རང་ལ་ནང་དུ་བཞག་ནས་ཐ་སྙད་ཀྱི་རྗེས་སུ་འབྲང་ནས་དོན་ཕྱིར་འཚོལ་བའོ། །འོངས་ཀྱང་མ་མཐོང་ཕྱིན་ཀྱང་མེད། །ཅེས་པ་ནི། དེ་ལྟ་བུའི་གང་ཟག་གིས་དོན་ནང་དུ་འོང་ཡང་མི་མཐོང་ཕྱིར་བཙལ་ཀྱང་མི་རྙེད་ཅེས་པའོ། །འདུག་པར་གྱུར་ཀྱང་ངོ་མ་ཤེས། །ཞེས་པ་ནི། རྟག་ཏུ་འབྲལ་མ་མྱོང་བར་གནས་ཀྱང་ངོ་མ་ཤེས་ཞེས་པའོ། །འགྱུར་ཀྱང་ངོ་མ་ཤེས་ཞེས་པ་ནི་རྟག་ཏུ་འབྲལ་མ་མྱོང་གནས་ཀྱང་ངོ་མ་ཤེས་ཞེས་པའོ། །
འོ་ན་དོན་དེ་རང་ཇི་ལྟར་གནས་ཞེ་ན། རྟོགས་པའི་སེམས་ཇི་ལྟར་གཞག་པ་ནི། རྦ་རླབས་མེད་པའི་དབང་ཕྱུག་མཆོག །རྙོག་པ་མེད་པའི་བསམ་གཏན་གྱུར། །ཞེས་པ་སྟེ། དཔེར་ན་རྦ་རླབས་ཀྱི་རྙོག་མ་དང་བྲལ་བའི་ཆུ་བོ་ལྟར། ཡེ་ནས་རང་བཞིན་གྱིས་རྣམ་པར་དག་པར་གནས་པ་དེ་རྟོགས་ན་གཡོ་བ་མེད་པའི་བསམ་གཏན་དུ་འགྱུར་ཞེས་པའོ། །ཆུ་དང་མར་མེ་རང་གསལ་གཅིག་ཏུ་ཞོག །ཅེས་པ་ནི། ཆུ་བོ་ནི་ཆོས་གསུམ་དང་ལྡན་པ་སྟེ། ཆུ་བོའི་རང་བཞིན་རྒྱུན་མི་ཆད་པ་དང༌། དེའི་ངང་དུ་ཆུ་ཕྲན་ཇི་སྙེད་བབས་ཀྱང་དབྱེར་མི་ཕྱེད་པ་དང༌། དེས་གཞན་གྱི་དྲི་མ་ཐམས་ཅད་དག་པར་བྱེད་ཅིང་རང་གི་དག་བྱེད་གཞན་ལ་མ་ལྟོས་པ་ལྟར། གཉུག་མ་ལྷག་ཅིག་སྐྱེས་པའི་རང་བཞིན་དེ་ཡང་གདོད་མ་ནས་རྒྱུན་མི་འཆད་པར་གནས་པ་དང༌། དེའི་ངང་དུ་རྣམ་རྟོག་ཇི་སྙེད་པ་ཅིག་ཡལ་ཀྱང་དབྱེར་མི་ཕྱེད་པ་དང༌། དེ་ཉིད་རྟོགས་ན་ཉོན་མོངས་པ་དང་ཤེས་བྱའི་དྲི་མ་ཐམས་ཅད་དག་པར་བྱེད་ཅིང་དག་བྱེད་གཞན་ལ་མི་ལྟོས་པས་དེ་བཞིན་དུ་ཞོག་ཅེས་པ་དང༌། མར་མེ་ཡང་ཆོས་གསུམ་དང་ལྡན་པ་སྟེ། རང་བཞིན་གསལ་བ། གསལ་བྱེད་གཞན་ལ་མ་ལྟོས་པ། དེས་མུན་པའི་ཚོགས་ཐམས་ཅད་སེལ་བ་ལྟར། སེམས་ཀྱི་ངོ་བོ་དེ་ཡང་རང་བཞིན་གསལ་བ་དང༌། དེ་རྟོགས་ན་གསལ་བྱེད་གཞན་ལ་མི་ལྟོས་པ་དང༌། དེས་མ་རིག་པའི་མུན་པ་སེལ་བས་དེ་བཞིན་ཞོག་ཅེས་པའོ། །འགྲོ་འོང་ང་ཡིས་མི་འདོར་མི་ལེན་ནོ། །ཞེས་པ་ནི། དེ་ལྟར་རྟོགས་པའི་རྣལ་འབྱོར་པས་རྣམ་རྟོག་འཁོར་འདས་ལ་བླང་དོར་དང་བྲལ་བར་བཞག་པའོ། །
ཡུལ་སེམས་གཉིས་མེད་དུ་བསྟན་པ་ནི། གང་ཡང་སྔ་ན་མེད་པའི་སྒེག་མོ་དང་འཕྲད་ནས། །ཞེས་པ་ནི། རྟོག་པ་གཞི་རྩ་བྲལ་བ་ལས་སྐྱེ་བར་བསྟན་པ་སྟེ། རྨི་ལམ་དུ་སྔ་ན་མེད་པའི་བུད་མེད་གཅིག་དང་ཕྲད་དེ། སྙོམས་པར་ཞུགས་པ་དང་བུ་དང་བུ་མོ་ལ་སོགས་པ་སྐྱེས་བར་རྨིས་ན། དེ་ཡོད་དམ་ཞེ་ན་སད་པའི་དུས་ན་མེད་དོ། །མེད་དམ་ཞེ་ན་དེ་ཉིད་ཀྱི་དུས་ན་སྣང་བ་ལྟར་སྣང༌། རྟོག་པ་འདི་ཡང་ཡོད་དམ་ཞེ་ན་རང་བཞིན་མེད་དོ། །མེད་དམ་ཞེ་ན་སྐྱེ་བ་ལྟར་སྣང་བའོ། །ཉལ་བའི་སེམས་ནི་གཞི་མེད་པ་ལ་བརྟེན། །ཞེས་པ་ནི། སྒེག་མོ་དེ་གཞི་དང་རྩ་བ་མེད་པ་ལས་སེམས་ཀྱི་བག་ཆགས་ཙམ་ལ་བརྟེན་ནས་འབྱུང་བ་ལྟར། རྟོག་པ་དེ་ཡང་གཞི་རྩ་མེད་པ་ལས་རྐྱེན་གྱིས་སྐྱེ་བ་སྟེ། ཆུའི་ཆུ་བུར་དང་འདྲའོ། །རང་གི་གཟུགས་དང་ཐ་དད་མ་ལྟ་ཞིག །ཅེས་པའོ། །སྒེག་མོ་དེ་རང་གི་གཟུགས་ལས་ཐ་དད་མེད་པ་ལྟར། རྟོག་པའི་དབང་གིས་འདི་ལྟར་སྣང་བ་འདི་ཐམས་ཅད་ཀྱང་རང་གི་སེམས་ལས་ཐ་དད་མེད་དེ། དཔེར་ན་རྨི་ལམ་གྱི་བུད་མེད་ལྟར་འཁྲུལ་པའི་ངོ་ལ་སྣང་ངོ༌། །སད་པའི་དུས་ན་མེད་པ་ལྟར། རྟོགས་པའི་དུས་ན་མེད་དེ། ནམ་མཁའ་དྲི་མ་མེད་པ་བཞིན་ནོ། །དེ་ལྟར་སངས་རྒྱས་རང་ལ་གཏོད་པ་ཡིན། །ཞེས་པ་ནི། སངས་རྒྱས་རང་གི་ལག་པར་གཏད་པ་དང་འདྲ་ཞེས་པའོ། །
ཡུལ་ཐམས་ཅད་ཆོས་ཉིད་དུ་ལོངས་སྤྱོད་པར་བསྟན་པ་ནི། གང་ཚེ་ལུས་དང་ངག་ཡིད་དབྱེར་མེད་པ། །ཞེས་པ་ནི། གཉུག་མ་སེམས་ཀྱི་ངོ་བོ་དེའི་ངང་ན་དབྱེར་མེད་པར་གནས་པའོ། །ལྷན་ཅིག་སྐྱེས་པའི་རང་བཞིན་དེ་ཚེ་མཛེས། །ཞེས་པ་ནི། དེ་ཁོ་ན་ལྷན་ཅིག་སྐྱེས་པའི་ལུས་ངག་ཡིད་གསུམ་རྟོགས་པ་ཞེས་བྱའོ། །ཁྱིམ་བདག་ཟོས་ནས་ཁྱིམ་བདག་མོ་ལོངས་སྤྱོད། །ཅེས་པ་ནི། ཆོས་ཐམས་ཅད་ཀྱི་བདག་པོ་དབྱིངས་སུ་ཟོས་ནས་ཆོས་ཐམས་ཅད་ལ་ལོངས་སྤྱོད་དུ་བྱ་ཞེས་པ་སྟེ། སྲིན་པོ་ཏི་ན་ལྟ་བུའོ། །རྟོགས་པ་དབྱིངས་སུ་ཟོས་ནས་མི་རྟོག་པ་ལ་ལོངས་སྤྱོད་པའོ། །དགག་སྒྲུབ་བླང་དོར་མེད་པར་དེ་ཉིད་དུ་སྤྱད་ཅེས་པའོ། །དེས་བག་ཆགས་མི་དགོད་དམ་ཞེ་ན་མི་དགོད་པར་སྟོན་པ་སྟེ། ཡུལ་ནི་གང་ཡང་མཐོང་སྟེ་སྤྱད་པར་བྱ། །ཞེས་པ་ནི། ཡུལ་ཐམས་ཅད་མི་རྟོག་པའི་ངང་དུ་སྤྱད་པར་བྱ་ཞེས་པའོ། །
ལོངས་སྤྱོད་པས་ཆོག་པའི་འཐད་པ་བསྟན་པ་ནི། ང་ཡིས་རྩེད་མོ་བྱས་པ་ལ། །ཞེས་པ་ནི། སྒྱུ་མ་མཁན་གྱིས་ཡུལ་སྣ་ཚོགས་ཀྱི་རྩེ་མོ་བྱས་པའོ། །བུས་པ་རྣམས་ནི་ཤ་ཐང་ཆད། །ཅེས་པ་ནི། རྒྱལ་བུ་ལ་སོགས་པས་བདེན་པར་མཐོང་ནས་ཤ་ཐང་ཆད་པ་ལྟར། རང་གི་སེམས་ཀྱི་ཡུལ་ལྔ་ལ་སོགས་པའི་རྣམ་འཕྲུལ་རྩེད་མོ་སྣ་ཚོགས་བྱེད་པ་ལ། བུས་པ་སོ་སོའི་སྐྱེ་བོ་མ་རྟོགས་པ་རྣམས་དགག་སྒྲུབ་བླང་དོར་གྱི་སྡུག་བསྔལ་གྱིས་ཤ་ཐང་ཆད་ཅེས་པའོ། །ཨ་མ་བཞག་ནས་བུ་དེ་སྐྱེ་མི་འགྱུར། །ཞེས་པ་ནི། སེམས་ཀྱི་ངོ་བོ་སྟོང་པ་ཉིད་དེ་མ་ཡིན་པ་གཞན་ནས་རྣམ་རྟོག་གི་སྣང་བ་འདི་དག་འབྱུང་བར་མི་འགྱུར་ཞེས་པའོ། །དེའི་ཕྱིར་རྣལ་འབྱོར་སྤྱོད་པ་དཔེ་དང་བྲལ། །ཞེས་པ་ནི། རྟོག་པའི་སྣང་བ་འདི་དག་སེམས་ལས་བྱུང་ཞིང་སེམས་ལ་ཐིམ་པ་ནི། དཔེར་ན་ནམ་མཁའི་སྤྲིན་ལྟ་བུར་རྟོགས་པའི་ཕྱིར། རྣལ་འབྱོར་པས་ནི་ཉོན་མོངས་པ་དང་འདོད་ཡོན་ལ་ཇི་ལྟར་སྤྱད་ཀྱང་འཁོར་བར་མི་འགྱུར་བས་དཔེ་དང་བྲལ་ཅེས་པ་སྟེ། རྟོགས་པ་ཤར་བའི་ཆོས་བདུན་པའོ། །
ད་ནི་དེ་ཉིད་རྟེན་འབྲེལ་ཕུན་སུམ་ཚོགས་པ་ལས་རྟོགས་པར་བསྟན་པ་ལ་གསུམ་ལས། ལྷན་ཅིག་སྐྱེས་པའི་དགའ་བ་རྟེན་འབྲེལ་གྱི་མཐུ་ལས་སྐྱེས་བར་བསྟན་པ་ནི། བདག་པོ་ཟ་ཞིང་རང་བཞིན་མཛེས། །ཞེས་པ་ནི། སྨིན་ལམ་གྲོལ་ལམ་གང་གི་དུས་ཡིན་ཡང་མཁའ་གསང་བྱིན་གྱིས་རླབས་ནས་སྙོམས་པར་ཞུགས་པའི་དུས་ན་ཆོས་ཐམས་ཅད་ཀྱི་བདག་ཏུ་འཛིན་པའི་ཡིད་དེ་ལ་བདག་པོ་ཟེར་ཏེ། གཉིས་མེད་བདེ་སྟོང་ཉམས་སུ་མྱོང་བའི་ངང་དུ་ཟ་ཞིང༌། རང་བཞིན་མཛེས་པ་དེ་ལ་ཆགས་པའི་མིག་གིས་བལྟ་ཞིང་སེམས་འཛིན་པའོ། །ཆགས་པའི་ཡུལ་གྱིས་གང་བའི་སེམས་དེ་ཉིད། །ཅེས་པ་ནི། རྟོགས་པ་ཐམས་ཅད་བདེ་བ་ལ་འདུས་པས་སེམས་བདེ་བས་གང་བ་སྟེ། དགའ་བ་དང་མཆོག་དགའ་དུས་སོ། །ཆགས་དང་ཆགས་བྲལ་སྤང་ནས་གཉུག་མར་ཞུགས། །ཞེས་པ་ནི། མཆོག་དགའ་དང་དགའ་བྲལ་གྱི་རྟོག་པ་སྤང་ནས་དེ་གཉིས་ཀྱི་མཚམས་སུ་ལྷན་ཅིག་སྐྱེས་པའི་དགའ་བ་གཉུག་མའི་ངང་དུ་ཞུགས་པའོ། །སེམས་ཉམས་པས་ན་རྣལ་འབྱོར་མ་ངས་མཐོང༌། །ཞེས་པ་ནི། སེམས་རང་གི་ངོ་བོ་ཡང་ངོས་བཟུང་མེད་པར་དག་པའི་དུས་ན་དོན་གྱི་རྣལ་འབྱོར་མ་མཐོང་བ་སྟེ་བདེན་པ་མཐོང་བའོ། །
རྒྱུན་མི་ཆད་པའི་བསམ་གཏན་ལ་སྒོམ་དུ་མེད་པར་བསྟན་པ་ནི། ཟ་ཞིང་འཐུང་ལ་བསམ་དུ་མེད། །ཅེས་པ་ནི། ད་ནི་ཟས་སྐོམ་གྱི་བྱ་བ་ཙམ་མ་གཏོགས་པ་སྒོམ་དུ་མེད་ཅེས་པའོ། །གྲོགས་མོ་འདི་ནི་ཞེས་པས་རྒྱུན་དུ་མི་འབྲལ་བར་འགྲོགས་པའི་རྣལ་འབྱོར་མ་འདི་ནི་ཞེས་པའོ། །སེམས་ལ་གང་སྣང་བ་ཞེས་པ་ནི། སེམས་ལ་ཇི་སྣང་ཞེ་ན་ཞེས་པའོ། །ཕྱི་རོལ་སེམས་ཀྱིས་མཚོན་དུ་མེད་པ་བདག་གིས་མཐོང༌། །ཞེས་པ་ནི། བསམ་བརྗོད་ཀྱི་ཡུལ་ལས་འདས་པས་གང་གིས་ཀྱང་མཚོན་མི་ནུས་པ་དེའི་དོན་དེ་བདག་གིས་མཐོང་ཞེས་པའོ། །སྒྱུ་མའི་རྣལ་འབྱོར་པ་ནི་དཔེ་དང་བྲལ་བ་སྟེ། །ཞེས་པ་ནི། འཁོར་འདས་ཀྱི་ཆོས་ཐམས་ཅད་སྒྱུ་མར་རྟོགས་པས་རེ་དོགས་དགག་སྒྲུབ་ཀྱི་བློ་དང་བྲལ་བའི་དོན་ཏེ། དཔེས་ཀྱང་མཚོན་དུ་མ་བཏུབ་ཅེས་པའོ། །རྒྱུ་རྐྱེན་འཛོམ་ན་རྟོགས་པ་རང་དབང་མེད་པར་འཆར་བར་བསྟན་པའོ། །ས་གསུམ་གང་དུའང་དྲི་མེད་མི་གནས་མི་འབྱུང་སྟེ། །ཞེས་པ་ནི། དེ་ལྟ་བུའི་དོན་དྲི་མ་མེད་པའི་སྙིང་པོ་དེ་ཁམས་གསུམ་ན་མི་གནས་ཤིང་ཁམས་གསུམ་ནས་མི་འབྱུང་ཞེས་པའོ། །
འོ་ན་གང་གིས་ཀྱང་རྟོགས་པར་མི་འགྱུར་རོ་ཞེ་ན། རྟེན་འབྲེལ་ཚོགས་ན་རྟོགས་པའི་དཔེ་ནི། མེ་ནི་སྤྲ་བ་ཉིད་ལ་རྐྱེན་གྱིས་འབར། །ཞེས་པ་སྟེ། ཉི་མ་སྤྲིན་གྱིས་མ་སྒྲིབ་པ་དང༌། མེ་ཤེལ་གས་ཆག་མེད་པ་དང༌། སྤྲ་བ་རླན་མེད་པ་གསུམ་འཛོམ་ན་གློ་བུར་དུ་མེ་འབྱུང་བར་འགྱུར་བ་དང༌། ཟླ་བ་ཆུ་འཛག་ནོར་བུ་རང་དབང་མེད། །ཅེས་པ་ནི། ཟླ་བ་གཟས་མ་ཟིན་པ་དང༌། ཆུ་ཤེལ་གས་ཆག་མེད་པ་དང༌། སྣོད་བུག་རྡོལ་མེད་པ་གསུམ་འཛོམ་ན་ཆུ་རང་དབང་མེད་པ་འཛག་པ་ལྟར། གདམས་ངག་ལྡན་པའི་བླ་མ་དང༌། ཚད་དང་ལྡན་པའི་དཔའ་བོ་དང༌། མཚན་དང་ལྡན་པའི་ཕྱག་རྒྱ་མ་གསུམ་འཛོམས་ན་རྟོགས་པ་རང་དབང་མེད་པར་འཆར་བར་འགྱུར་ཞེས་པའོ། །
ཆགས་པ་དང་བྲལ་བའི་གང་ཟག་རྣམས་ལ་ནི། བླ་མ་དང༌། སློབ་མ་དང༌།གདམས་ངག་དང་གསུམ་འཛོམ་ན་རྟོགས་པ་འཆར་བར་འགྱུར་ཞེས་པའོ། །ཐབས་ཀྱིས་རྒྱལ་སྲིད་ཀུན་ལ་དབང་སྒྱུར་བ། །ཞེས་པ་ནི། ཐབས་རྟེན་ཅིང་འབྲེལ་བར་འབྱུང་བ་ལྷན་ཅིག་ཏུ་ཚོགས་ན་ཁམས་གསུམ་གྱི་རྒྱལ་སྲིད་ལ་སྐུ་གསུམ་གྱིས་དབང་བསྒྱུར་བའོ། །སེམས་ཉིད་དེ་ནི་གྲུབ་པའི་རྣལ་འབྱོར་མའོ། །ཞེས་པ་ནི། རྟོགས་པའི་དུས་ན་ལྷུན་གྲུབ་ཀྱི་འབྲས་བུ་རང་ཆས་སུ་གནས་ཞེས་པའོ། །ལྷན་ཅིག་སྐྱེས་པའི་སྡོམ་པ་ཤེས་པར་བྱ། །ཞེས་པ་ནི། དེ་ཉིད་བྲལ་མ་མྱོང་བར་གནས་པའོ། །ཞེས་པ་སྟེ། རྟོགས་པ་ཤར་བའི་ཆོས་བརྒྱད་པའོ། །
ད་ནི་ས་ལམ་རྟོགས་པའི་ཡེ་ཤེས་ཀྱིས་བགྲོད་པར་བསྟན་པ་ལ་གསུམ་ལས། བརྗོད་མེད་ཀྱི་དོན་མ་རྟོགས་ན་བརྗོད་པ་དོན་མེད་པར་བསྟན་པ་ནི། ཡི་གེ་པ་ཡིས་འགྲོ་བ་མ་ལུས་པ། །ཡི་གེ་མེད་པ་ཅིག་ཀྱང་མེད། །ཅེས་པ་ནི་འགྲོ་བ་ཐམས་ཅད་ཚིག་དང་ཡི་གེའི་རྗེས་སུ་འབྲངས་ཏེ། ཡི་གེ་མེད་པའི་དོན་རྟོགས་པ་གཅིག་ཀྱང་མེད་ཅེས་པའོ། །ཇི་སྲིད་ཡི་གེ་མེད་གྱུར་པ། །དེ་སྲིད་ཡི་གེ་རབ་ཏུ་ཤེས། །ཞེས་པ་ནི། ཡི་གེ་མེད་པའི་དོན་རྟོགས་ན་ཡི་གེ་ཐམས་ཅད་ལ་མཁས་པ་ཡིན་ཞེས་པའོ། །སྣག་ཚ་མཉེས་པས་ཀླག་ཏུ་མེད། །ཅེས་པ་ནི། སྣག་ཚའི་ནང་དུ་ཡི་གེ་གྲུབ་པ་མེད་ཀྱང་ཡི་གེ་ཐམས་ཅད་དེ་ལས་བྱུང་བ་ལྟར། ཡི་གེ་མེད་པའི་དོན་དེ་ལ་ཅིར་ཡང་བརྗོད་དུ་མེད་ཀྱང་ཐ་སྙད་ཐམས་ཅད་དེ་ལས་བྱུང་བས་མིང་དང་ཡི་གེའི་རྒྱུའི་གཙོ་བོ་ཡིན་ཅེས་པའོ། །རིག་བྱེད་དོན་མེད་འདོན་པས་ཉམས། །ཞེས་པ་ནི། བྲམ་ཟེ་མ་ཡིན་པས་རིག་བྱེད་བཏོན་ཀྱང་དོན་མེད་པ་ལྟར། ཡི་གེ་མེད་པའི་དོན་མ་རྟོགས་པར་ཡི་གེའི་ཐ་སྙད་བཤད་ཀྱང་དོན་མེད་ཅེས་པའོ། །
དེས་ས་ལམ་བགྲོད་པར་ཇི་ལྟར་བསྟན་པ་ནི། དམ་པ་སོམས་དང་ཅིག་ཤོས་མི་ཤེས་ན། །ཞེས་པ་ནི། དོན་ཤེས་བྱའི་ཡུལ་ལས་འདས་པ་དེ་ཐ་སྙད་བཤད་པས་ཤེས་པར་འགྱུར་རམ་སོམས་དང་ཞེས་བོས་ཏེ་གསུངས་པའོ། །གང་ནས་ཤར་ཅིང་གང་དུ་ནུབ། །ཅེས་པ་ནི། ཐ་སྙད་བློའི་རྟོག་པ་དེ་ཐམས་ཅད་དང་པོ་གང་ནས་ཤར། བར་དུ་གང་དུ་གནས། ཐ་མ་གང་དུ་ནུབ་ལྟོས་དང་ཅེས་པའོ། །ཇི་ལྟར་ཕྱི་རོལ་དེ་བཞིན་ནང༌། །ཞེས་པ་ནི། རྟོགས་པའི་གཞི་རྩ་ཆོད་པས་སེམས་དེ་ཕྱི་རོལ་དུ་བལྟས་པས་ཀྱང་སྤྲོས་པ་ཐམས་ཅད་དང་བྲལ། ནང་དུ་བལྟས་པས་ཀྱང་སྤྲོས་པ་ཐམས་ཅད་བྲལ་བར་མཐོང་བས་བདེན་པ་མཐོང་ཞེས་བྱ་སྟེ། དེ་ལ་དགའ་བ་ཁྱད་པར་ཅན་གྱི་ཉམས་སྐྱེ་བས་ས་དང་པོ་རབ་ཏུ་དགའ་བ་ཞེས་བྱའོ། །
དེ་ཉིད་རྟོགས་པ་ཤར་བའི་ཆོས་བཅུ་གཉིས་ཀྱིས་གཏན་ལ་ཕབ་ནས། ཉོན་མོངས་པའི་དྲི་མ་བག་ལ་ཉལ་དང་བཅས་པ་ཐམས་ཅད་དང་བྲལ་བ་ནི་ས་གཉིས་པ་དྲི་མ་མེད་པ་ཞེས་བྱའོ། །དྲི་མ་མེད་པ་དེ་ཉིད་འོད་གསལ་བར་འདུག་པས་གསུམ་པ་འོད་བྱེད་པ་ཞེས་བྱའོ། །དེ་ཉིད་བསྐྱང་བའི་ཆོས་ལྔས་བསྐྱངས་བ་ལས་དང་པོ་སངས་རྒྱས་ཀྱི་ཡོན་ཏན་གྱི་མྱུ་གུ་ཇི་ལྟ་བ་བཞིན་སྐྱེ་བ་ནི་བཞི་པ་འོད་འཕྲོ་བ་ཞེས་བྱའོ། །རྟོགས་པ་དེས་དངོས་པོའི་བག་ཆགས་སྦྱངས་དཀའ་བ་ཐམས་ཅད་སྦྱོང་བར་བྱེད་པ་ནི་ལྔ་པ་སྦྱང་དཀའ་བ་ཞེས་བྱའོ། །དེ་ལྟར་སྦྱངས་པས་དངོས་པོའི་ཆོས་ཐམས་ཅད་ནམ་མཁའི་དཀྱིལ་ལྟ་བུར་མངོན་དུ་གྱུར་པ་ནི་དྲུག་པ་མངོན་དུ་གྱུར་པ་ཞེས་བྱའོ། །དེ་ལྟར་བསྐྱངས་པ་ལས་དམིགས་མེད་ཀྱི་ཐུགས་རྗེའི་ཤུགས་ལས་སྐྱེ་བས་ཐེག་པ་དམན་པའི་ས་ལས་རིང་དུ་སོང་བས་བདུན་པ་རིང་དུ་སོང་བ་ཞེས་བྱའོ། །དེའི་དུས་ན་རང་ལ་ཞེན་འདོད་ཏིལ་གྱི་འབྲུ་ཙམ་ཡང་མེད་ཅིང༌། དེ་རྟོགས་པས་མི་བསྐྱོད་པས་བརྒྱད་པ་མི་གཡོ་བ་ཞེས་བྱའོ། །དེ་ཤེས་བྱ་ཐམས་ཅད་ལ་མ་རྨོངས་ཤིང་ཤེས་རབ་ཕུལ་དུ་ཕྱིན་པས་དགུ་པ་ལེགས་པའི་བློ་གྲོས་ཞེས་བྱའོ། །སངས་རྒྱས་ཀྱི་ཡོན་ཏན་ཐམས་ཅད་ནམ་མཁའི་སྤྲིན་ལྟ་བུར་འཁྲིགས་པས་བཅུ་པ་ཆོས་ཀྱི་སྤྲིན་ཞེས་བྱའོ། །དེ་ཉིད་མཉམ་རྗེས་མེད་པར་བརྟན་པས་ཀུན་ཏུ་འོད་ཀྱི་ས་ཞེས་བྱའོ། །དེ་ནས་འགྲོ་དོན་བྱས་ཀྱང་འཁོར་བའི་སྐྱོན་གྱིས་མ་གོས་པས་བཅུ་གཉིས་མ་ཆགས་པདྨ་ཅན་གྱི་ས་ཞེས་བྱའོ། །
སྐུ་གསུམ་གྱི་ཡོན་ཏན་ཇི་ལྟ་བ་བཞིན་རྫོགས་པར་འབྱུང་བ་ནི། བཅུ་གསུམ་ཡི་གེའི་འཁོར་ལོ་ཚོགས་ཆེན་གྱི་ས་ཞེས་བྱའོ། །དེ་ཡང་ངོ་བོ་ཐ་མི་དད་ཅིང་འདམ་གང་གིས་ཀྱང་མ་གོས་པ་ནི། བཅུ་བཞི་པ་བདེ་བ་ཆེན་པོའི་ས་ཞེས་བྱའོ། །དེ་ལྟར་རྟོགས་པ་ཤར་བ་ཙམ་གྱིས་ས་དེ་རྣམས་ནོན་པར་འགྱུར་བ་ཐེ་ཚོམ་མེད་པ་ནི། དཔེར་ན་ཚེས་གསུམ་གྱི་ཟླ་བ་ཞིག་བྱུང་ན་དེ་ནས་ཉའི་ཟླ་བར་གང་བ་ནི་ཐེ་ཚོམ་མེད་པས་བཅུ་བཞི་པའི་ས་ལ་ངེས་པར་གནས་ཞེས་པའོ། །
དེ་ཤེས་པའི་ཕན་ཡོན་བསྟན་པ་ནི། ལུས་མེད་ལུས་ལ་སྦས་ཏེ་ཞེས་པ་ནི། དོན་དེ་ཉིད་དངོས་པོ་གང་དུ་ཡང་མ་གྲུབ་པས་རྣམ་སྨིན་གྱི་ལུས་འདི་ལ་སྦས་པ་ལྟར་སྣང་བའོ། །གང་གིས་དེ་ཤེས་དེ་ཡིས་གྲོལ་བར་འགྱུར། །ཅེས་པ་ནི། དོན་དེ་ཉིད་ཤེས་པ་ཙམ་གྱིས་རྒྱུད་གྲོལ་བར་འགྱུར་ཏེ། ས་དང་པོ་ལ་གནས་པར་འགྱུར་རོ་ཞེས་པའི་དོན་ཏེ། རྟོགས་པ་ཤར་བའི་ཆོས་དགུ་པའོ། །
ད་ནི་ཟག་བཅས་དང་ཟག་མེད་ཀྱི་ཁྱད་པར་བསྟན་པ་ནི། ཟག་བཅས་ལས་ཟག་མེད་རྟོགས་ཚུལ་བསྟན་པ་ནི། སྒྲུབ་ཡིག་བཞི་ལས་དང་པོ་བདག་གིས་སྟོན། །ཞེས་པ་སྟེ། དང་པོ་ཕྱི་པའི་དུས་ན་སིདྡྷི་ཧཱུྃ་ཧཱུྃ་ཞེས་པ་སྟོན་པ་སྟེ། བོད་སྐད་དུ་གྲུབ་པར་གྱུར་ཅིག་ཅེས་པ་སྨོན་ལམ་གྱི་ཡི་གེ་བཞི་ལ་བསླབ་སྟེ། དང་པོ་རིག་བྱེད་བཞི་ལ་སློབ་པའོ། །ནང་པ་ལ་ཞུགས་པའི་དུས་ན་ཨེ་ཝཾ་མ་ཡ་ཞེས་བྱ་བ་ཆོས་ཐམས་ཅད་ཀྱི་ཐོག་མར་ཞུགས་པས་དེ་ལ་བསླབ་ཅིང༌། དེ་ནས་ཆོས་ཀྱི་ཐ་སྙད་ལ་བསླབ་ཅེས་པའོ། །ཁུ་བ་འཐུང་བས་ང་ནི་བརྗེད་པར་གྱུར། །ཞེས་པ་ནི། སེམས་ཉིད་དངས་མ་ཡི་གེ་མེད་པའི་དོན་རྟོགས་པས། ཡི་གེའི་ཐ་སྙད་བརྗེད་ཅེས་པའོ། །གང་གི་ཡི་གེ་གཅིག་ཤེས་པ། །ཞེས་པ་ནི། དོན་དམ་པ་སྐྱེ་བ་མེད་པའི་ཡི་གེའོ། །དེ་ཡིས་མིང་ནི་མི་ཤེས་སོ། །ཞེས་པ་ནི། དོན་དེ་ཉིད་བརྗོད་དུ་མ་བཏུབ་པའོ། །དེའི་དོན་ངོས་བཟུང་བ་ནི། རྐྱེན་བྲལ་གསུམ་ན་ཡི་གེ་གཅིག །ཅེས་པ་ནི། སྒྱུ་མ་ལུས་ཀྱི་རྐྱེན། བརྗོད་པ་ངག་གི་རྐྱེན། རྟོགས་པ་ཡིད་ཀྱི་རྐྱེན་དེ་དང་གསུམ་བྲལ་ན་དོན་དམ་པའི་ཡི་གེ་གཅིག་པོ་དེ་ཡིན་ཞེས་པའོ། །ཟག་མེད་གསུམ་གྱི་དབུས་ན་ལྷ། །ཞེས་པ། ལུས་ཟག་པ་མེད་པ་སྟོང་པ་ཉིད། ངག་ཟག་པ་མེད་པ་བརྗོད་དུ་མེད་པ། ཡིད་ཟག་པ་མེད་པ་སྐྱེ་བ་མེད་པ་སྟེ། དེ་གསུམ་དབྱེར་མེད་པ་དེ་ཁོ་ན་དོན་དམ་པའི་ལྷ་ཡིན་ཞེས་པའོ། །
ཟག་བཅས་ཀྱི་ཡོན་ཏན་གློ་བུར་བར་བསྟན་པ་ལ་བཞི་ལས། དེ་དོན་དམ་པ་མ་ཡིན་པར་བསྟན་པ་ནི། གང་ཞིག་གསུམ་ལ་ཟག་པ་ནི། །ཞེས་པ་ནི། ཟག་པ་དང་བཅས་པའི་ལུས་ངག་ཡིད་གསུམ་ལས་བྱུང་བའི་ཡོན་ཏན་ནོ། །གདོལ་པ་རིག་བྱེད་དེ་བཞིན་ནོ། །ཞེས་པ་ནི། གདོལ་པ་རིག་བྱེད་བཏོན་ཀྱང་བྲམ་ཟེར་མི་འགྱུར་བ་ལྟར། ཟག་མེད་ཀྱི་དོན་མ་རྟོགས་ན་ཟག་བཅས་ཀྱི་ཡོན་ཏན་ཇི་ལྟར་ངོ་མཚར་ཆེ་ཡང་འཇིག་པའོ། །
དེ་ཡིས་དོན་དམ་པ་མི་རྟོགས་པར་བསྟན་པ་ནི། མ་ལུས་རང་བཞིན་གང་གིས་མི་ཤེས་པ། །ཞེས་པ་ནི། འཁོར་བ་མ་ལུས་པ་ཐམས་ཅད་ལྷན་ཅིག་སྐྱེས་པའི་རང་བཞིན་དུ་མི་ཤེས་པར་ཟག་བཅས་ཀྱི་ལུས་ཀྱི་བདེ་བ་ཕྱོགས་རེ་བུདྷའི་དགོངས་པར་འདོད་པ་འཁྲུལ་བས། ཀུན་ཏུ་རུ་ཡི་སྐབས་སུ་བདེ་ཆེན་སྒྲུབ་པ་ནི། །ཅེས་པའོ། །ཇི་ལྟར་འཁྲུལ་ཞེ་ན། ཇི་ལྟར་སྐོམ་པས་སྨིག་རྒྱུ་སྙེགས་པ་བཞིན། །ཞེས་པ་སྟེ། རི་དྭགས་ཀྱིས་སྨིག་རྒྱུ་སྙེགས་ཤིང་རིང་དུ་འགྲོ་བའོ། །སྐོམ་ནས་འཆི་ཡང་ནམ་མཁའི་ཆུ་རྙེད་དམ། །ཞེས་པ་ནི། རི་དྭགས་དེ་འཆི་ཡང་ཆུ་མི་རྙེད་པ་སྟེ་དཔེའོ། །
དེས་སངས་རྒྱས་ཀྱིས་མཛད་པ་མི་བྱེད་པར་བསྟན་པ་ནི། རྡོ་རྗེ་པདྨ་གཉིས་ཀྱི་བར་གནས་པ། །ཞེས་པ་ནི། དེ་བཞིན་དུ་ལས་ཀྱི་ཕྱག་རྒྱ་དང་གཉིས་སྙོམས་པར་འཇུག་པའོ། །བདེ་བ་གང་གིས་རྣམ་པར་རོལ་པ་ནི། །ཞེས་པ་ནི། དེའི་དུས་ཀྱི་ཉམས་དེ་ལ་དོན་དུ་འདོད་པའོ། །ཅི་སྟེ་དེ་བརྟེན་ནུས་པ་མེད་པས་ན། །ཞེས་པ་སྟེ། དེའི་དུས་ཀྱི་བདེ་བ་རྒྱུན་དུ་བརྟེན་མི་ནུས་པས་ཉི་ཚེ་བར་སོང་སྟེ་འཇིགས་པ་དང་བཅས་པའོ། །ས་གསུམ་རེ་བ་གང་གིས་རྫོགས་པར་འགྱུར། །ཞེས་པ་སྟེ། ཁམས་གསུམ་སེམས་ཅན་ཐམས་ཅད་ཀྱི་དོན་རྫོགས་པར་གང་གིས་བྱེད་པར་འགྱུར་ཞེས་པའོ། །ཡང་ན་ཐབས་ཀྱི་བདེ་བ་སྐད་ཅིག་མ། །ཞེས་པ་ནི། སྦྱོར་བའི་ཐབས་ལས་བྱུང་བའི་བདེ་བ་དེ་སྐད་ཅིག་མ་ལས་ཉམས་སུ་མི་མྱོང་བའི་ཕྱིར་དང་ཞེས་པའོ། །
རྟེན་འབྲེལ་འཛོམ་ན་དབང་པོ་རབ་འགའ་ཙམ་གྱིས་རྟོགས་པར་བསྟན་པ་ནི། ཡང་ན་དེ་ཉིད་གཉིས་སུ་འགྱུར་བ་སྟེ། །ཞེས་པ་ནི། དེ་བརྟེན་པའི་དུས་ན་ཡོད་ལ། མ་བརྟེན་པའི་དུས་སུ་མི་འབྱུང་བའི་ཕྱིར། ཟག་བཅས་ཀྱི་བདེ་བའི་རོ་འཇིག་པ་དང་བཅས་པ་ཡིན་ནོ་ཞེས་པའོ། །བླ་མའི་དྲིན་གྱིས་སླར་ཡང་ནི། །ཞེས་པ་ནི། གོང་དུ་བསྟན་པ་ལྟར་རྟེན་འབྲེལ་གསུམ་འཛོམ་ན་ཞེས་པའོ། །བརྒྱ་ལ་འགའ་ཡིས་ཤེས་པར་འགྱུར། །ཞེས་པ་ནི། གང་ཟག་ཙམ་རྟོགས་པར་འགྱུར་བ་སྟེ། རྟོགས་པ་ཤར་བའི་ཆོས་བཅུ་པའོ། །ད་ནི་རྟོགས་པའི་ཡེ་ཤེས་ཤར་ན་མ་རིག་པའི་མུན་པ་སེལ་བར་བསྟན་པ་ལ་གསུམ་ལས། དང་པོ་འཆར་བའི་དུས་བསྟན་པ་ནི། གྲོགས་དག་ཟབ་མོ་དང་ནི་རྒྱ་ཆེ་བ། །ཞེས་པ་ནི། རྒྱ་མཚོ་ལྟར་ཟབ་ཅིང་ནམ་མཁའ་ལྟར་རྒྱ་ཆེ་བའི་དོན་དེ་བོས་ནས་སྟོན་པའོ། །གཞན་མེད་བདག་ཉིད་མ་ཡིན་ཏེ། །ཞེས་པ་ནི། དཔེར་ན་མེ་དེ་ཉི་མ་དང་མེ་ཤེལ་ལ་ཡང་མེད་སྤྲ་བ་དག་ལས་ཀྱང་མེ་མ་ཡིན་ཏེ་ཞེས་པ་ལྟ་བུའོ། །ལྷན་ཅིག་སྐྱེས་དགའི་བཞི་པའི་དུས་སུ། །ཞེས་པ་ནི། དབང་བཞི་བསྐུར་བའི་དུས་ན་རྟེན་འབྲེལ་གསུམ་འཛོམ་ན་གློ་བུར་དུ་མེ་འབྱུང་བ་ལྟར། ལྷན་ཅིག་སྐྱེས་པའི་དགའ་བ་སྐྱེ་བའོ། །གཉུག་མ་ཉམས་སུ་མྱོང་བས་ཤེས། །ཞེས་པ་ནི། །དེའི་དུས་སུ་བུ་རམ་ལྕེ་ལ་བཞག་པ་ལྟར། ཚིག་ཙམ་མ་ཡིན་པའི་དོན་ཞིག་ཉམས་སུ་མྱོང་བར་འགྱུར་བའོ། །
འཆར་བའི་ཚུལ་དང་བཅས་པར་བསྟན་པ་ནི། མུན་ནག་ཆེན་པོར་ཟླ་བའི་ནོར་བུ་ནི། །ཇི་ལྟར་འཆར་བར་བྱེད་པ་བཞིན། །ཞེས་པ་ནི། དཔེ་སྟེ་ཟླ་བའམ་ཉི་མ་ཤར་མ་ཐག་མུན་པ་སེལ་བའོ། །མཆོག་ཏུ་བདེ་ཆེན་སྐད་ཅིག་གཅིག་ལ་ནི། །ཞེས་པ་ནི། རྟོགས་པ་ཤར་བའི་སྐད་ཅིག་མ་སྟེ་མཚན་ཉིད་ཐམས་ཅད་དང་བྲལ་བའི་སྐད་ཅིག་མ་ལ་ཞེས་པའོ། །བསམ་པའི་སྡིག་པ་མ་ལུས་ཕམ་པར་བྱེད། །ཅེས་པ་ནི། དེའི་དུས་སུ་ལས་དང་ཉོན་མོངས་པའི་དྲི་མ་ཐམས་ཅད་རྩ་བ་དྲུངས་ནས་འབྱིན་པའོ། །
རྣམ་རྟོག་ནུབ་པ་དང་སྐུ་གསུམ་འཆར་བ་དུས་མཉམ་དུ་བསྟན་པ་ནི། སྡུག་བསྔལ་སྣང་བྱེད་ནུབ་པ་ན། །ཞེས་པ་ནི། ཚད་པས་གདུངས་པའི་སེམས་ཅན་རྣམས་ལ་ཉི་མ་ནུབ་པ་དང་སྡུག་བསྔལ་དང་བྲལ་ཞེས་པའོ། །སྐར་མའི་བདག་པོ་གཟའ་དང་མཉམ་དུ་ཤར། །ཞེས་པ་ནི། ཉའི་ནུབ་མོ་སྐར་མ་དང་དེའི་བདག་པོ་ཟླ་བ་དང༌། གཟའ་དང་གསུམ་དུས་མཉམ་དུ་འཆར་བའོ། །འདི་ལྟར་གནས་པས་སྤྲུལ་པས་སྤྲུལ། །ཅེས་པ་ནི། ཉི་མ་དང་འདྲ་བའི་ལས་དང་ཉོན་མོངས་པའི་སྣང་བ་འདི་ནུབ་པ་དང༌། གཉུག་མ་ཆོས་སྐུའི་སྣང་བ་ནམ་མཁའ་ལྟར་གནས་པ་ལས། ཟླ་བ་དང་འདྲ་བའི་ལོངས་སྐུ་དང་གཟའ་སྐར་འདྲ་བའི་སྦྲུལ་སྐུ་འབྱུང་བས་སྦྲུལ་པ་སྦྲུལ་ཞེས་པའོ། །དེ་ནི་དཀྱིལ་འཁོར་འཁོར་ལོ་དམ་པའོ། །ཞེས་པ་ནི། འབྲས་བུའི་དཀྱིལ་འཁོར་གྱི་འཁོར་ལོ་ཞེས་བྱ་སྟེ། རྒྱས་པར་ནི་འབྲས་བུའི་སྐབས་སུ་འཆད་དོ། །རྟོགས་པ་ཤར་བའི་ཆོས་བཅུ་གཅིག་པའོ། །
ད་ནི་རྟོགས་པ་ཤར་ནས་མཆོག་གི་དངོས་གྲུབ་ཐོབ་པར་བསྟན་པ་ལ་གཉིས་ལས། གྲུབ་མཐའ་ངན་པའི་སྐྱོན་རང་གྲོལ་ལ་འགྲོ་བར་བསྟན་པ་ནི། ཀྱེ་ཧོ་རྨོངས་པའི་སེམས་ཀྱིས་སེམས་ལ་རྟོགས་ན་ནི། །ཞེས་པ་ནི། ཆོས་སྐུ་རྟོགས་ན་ཞེས་པའོ། །ལྟ་བ་ངན་པ་ཐམས་ཅད་ལས་ནི་རང་གྲོལ་འགྱུར། །ཞེས་པ་ནི། གྲུབ་མཐའ་ངན་པའི་རྟོག་པ་ཐམས་ཅད་དགག་མི་དགོས་པར་རང་གྲོལ་དུ་འགྲོ་ཞེས་པའོ། །
དངོས་གྲུབ་ཀྱི་དམ་པ་བསྟན་པ་ནི། མཆོག་ཏུ་བདེ་བ་ཆེན་པོའི་དབང་གིས་ནི། །ཞེས་པ་ནི། དེ་ཉིད་ཟག་པ་མེད་པའི་བདེ་བ་སངས་རྒྱས་ཀྱི་དགོངས་པ་ཡིན་པས་ཞེས་པའོ། །དེ་ལ་གནས་ན་དངོས་གྲུབ་དམ་པའོ། །ཞེས་པ་ནི། དེ་ལ་བརྟན་པ་ཐོབ་ན་མཆོག་གི་དངོས་གྲུབ་ཐོབ་པ་སྟེ། རྟོགས་པ་ཤར་བའི་ཆོས་བཅུ་གཉིས་པའོ། །དེ་རྣམས་ནི་རྟོགས་པ་ཤར་བའི་ཆོས་བཅུ་གཉིས་ཞེས་བྱའོ། །
ད་ནི་དེ་ཉིད་བསྐྱང་བའི་ཆོས་སྟོན་ཏེ། དེ་ལྟར་རྟོགས་པ་ཤར་ནས་དེ་ཉིད་སྐྱོང་བར་བྱེད་པ་སྟེ། དེ་ཡང༌།
སྟོང་ཉིད་གླང་ཆེན་ལྟ་བུ་དང༌། །
དབྱེར་མེད་པ་དང་ངེས་མེད་གནས། །
མ་བརྟན་བར་དུ་བསྐྱང་བ་སྟེ། །
ལྔ་ནི་དེ་ཉིད་བསྐྱང་བའི་ཆོས། །
ཞེས་འབྱུང་བས། དེ་ཡང་དང་པོ་དུས་རྟག་ཏུ་སྟོང་པ་ཉིད་དུ་བསྐྱང་བར་བསྟན་པ་ལ་གཉིས་ལས། འཛིན་རྟོག་རང་གྲོལ་ལ་འགྲོ་བར་བསྟན་པ་ནི། གོང་གི །ཡུལ་ནི་རྣམ་དག་པ་སྟེ་བསྟེན་བྱ་མིན། །ཞེས་པ་སྟེ། ཡུལ་དག་རང་བཞིན་གྱིས་རྣམ་པར་དག་པར་རྟོགས་ནས་དངོས་པོ་རང་རྒྱུད་པར་བརྟེན་པར་མི་བྱ་ཞེས་པའོ། །སྟོང་པ་འབའ་ཞིག་གིས་ནི་སྤྱད་པར་བྱ། །ཞེས་པ་ནི། དུས་རྟག་ཏུའོ། །ཇི་ལྟར་གཟིངས་ལས་འཕུར་བའི་བྱ་རོག་བཞིན། །ཞེས་པ་ནི་དཔེའོ། །བསྐོར་ཞིང་བསྐོར་ཞིང་སླར་ཡང་དེ་རུ་འབབ། །ཞེས་པ་ནི། བྱ་རོག་ལ་འགྲོ་ས་གཞན་མེད་པ་ལྟར། རྟོག་པ་ཡུལ་ལ་འཐོར་ཡང་འགྲོ་ས་གཞན་མེད་དེ། སླར་ཡང་སེམས་ཉིད་ཀྱི་སྟེང་དུ་འབབས་ཞེས་པའོ། །
འོ་ན་ཡུལ་གྱི་སྣང་བས་གནོད་པར་མི་འགྱུར་རམ་ཞེ་ན། གཟུང་འཛིན་གྱི་སྟོང་པ་ཉིད་དང་བྲལ་མ་མྱོང་བར་བསྟན་པ་ནི། འོག་གི །རྨོངས་པ་དག་ལ་གཉེན་པོ་གང་ཡང་མེད། །ཅེས་པ་སྟེ། མ་རྟོགས་བར་དུ་རྟོག་པ་སྤོང་བའི་གཉེན་པོ་གང་ཡང་མེད་པས་གནོད་ཅེས་པའོ། །རྟོགས་པ་ཡེ་ཤེས་སུ་ཤར་དུས་ན་དེ་ཉིད་གྲོགས་སུ་འགྲོ་བ་ནི། ནགས་ལ་མཆེད་པའི་མེ་ལྕེ་བཞིན། །ཞེས་པ་ནི་དཔེ་སྟེ། དེ་ཡང་རྟོགས་པ་གསར་བུའི་དུས་ན་མར་མེ་རླུང་ཆུང་བས་ཀྱང་གསོད་པ་ལྟར་གནོད་པར་འགྱུར་བས། དེ་ལ་སློབ་དཔོན་དང་གྲོགས་དང་གནས་རི་ཁྲོད་ལ་སོགས་པ་བསྟེན་པར་བྱའོ། །རྟོགས་པ་ཆེར་བརྟན་པ་རྣམས་ལ་ནི། ནགས་ལ་མེ་མཆེད་པའི་དུས་ན་རླུང་པོ་གྲོགས་སུ་འགྱུར་བ་ལྟར་མི་གནོད་པའོ། །གདོང་དུ་བབ་པའི་འདི་ལྟར་སྣང་བ་ཀུན། །ཞེས་པ་ནི། ཡུལ་ལྔའི་སྣང་བ་ཀུན་ཞེས་པའོ། །སེམས་ཀྱི་རྩ་བ་སྟོང་ཉིད་དང་ལྷན་ཅིག་བྱོས། །ཞེས་པ་ནི། ཡུལ་ལྔའི་སྣང་བའི་རྩ་བ་སྟོང་པ་ཉིད་དང་ལྷན་ཅིག་ཏུ་སྐྱེས་པ་ཡིན་པས། འབྲལ་མ་མྱོང་བར་ཤེས་པར་བྱོས་ཞེས་པ་སྟེ། དེ་ཉིད་སྐྱོང་བའི་ཆོས་དང་པོའོ། །
ད་ནི་རྟོགས་པའི་སེམས་གླང་པོ་ཆེ་ཡན་པ་ལྟར་བསྐྱང་བར་བསྟན་པ་ལ་གསུམ་ལས། སེམས་ཀྱི་གླང་པོ་ཡན་ཐུབ་བམ་མི་ཐུབ་བདག་ཉིད་ལ་དྲི་བར་བསྟན་པ་ནི། འོག་གི །སེམས་ཀྱི་གླང་པོ་ཡན་དུ་ཆུག །ཅེས་པ་སྟེ། རྟོགས་པ་བརྟན་ནས་ཞེས་པའོ། །ད་ནི་བདག་ཉིད་ལ་དྲིས་ཤིག །ཅེས་པ་ནི། ཡུལ་ལ་ཡན་ན་ཡུལ་གྱི་ཉེས་པས་གནོད་དམ་མི་གནོད་ལྟོས་ལ་ཞེས་པའོ། །
གླང་པོ་ཆེ་དེ་གང་ལྟར་སོང་ཡང་འགྲོ་ས་མེད་ན། དེ་ཡི་འགྲམ་དུ་རང་དགས་བཞག་པས་ཆོག་པ་ལྟ་བུར་བསྟན་པ་ནི། ཇི་ལྟར་ཡན་དུ་གཞུག་པ་ནི། །ནམ་མཁའི་རི་བོ་ཆུ་འཐུང་དང༌། །ཞེས་པ་སྟེ། སེམས་ཀྱི་ངོ་བོ་ནམ་མཁའ་ལྟར་རྒྱ་ཆེ་བའི་ངང་དུ་ཇི་ལྟར་སོང་ཀྱང་རི་བོ་ལྟར་འགྱུར་བ་མེད་ཅིང་ཆུ་བོ་ལྟར་རྒྱུན་ཆད་མེད་ཅེས་པའོ། །དེ་ཡི་འགྲམ་དུ་ཞོག་ཅིག་རང་དགའ་བར། །ཞེས་པ་ནི། རྣམ་རྟོག་དང་འཁོར་འདས་ལ་དགག་སྒྲུབ་བླང་དོར་དང་བྲལ་བར་འཇོག་པའོ། །
ཡུལ་ལ་ཡན་ཡང་འགྲོ་ས་མེད་པར་བསྟན་པ་ནི། ཡུལ་གྱི་གླང་པོ་དབང་པོའི་ལག་པས་བླངས་ནས་སུ། །ཞེས་པ་ནི། ནགས་ཀྱི་གླང་པོ་མ་ཡིན་ཏེ། ཡུལ་གྱི་གླང་པོ་དབང་དུ་བྱེད་པའི་མི་དེས་ལྕགས་ཀྱུ་ལག་ཏུ་བླངས་ཏེ་དཔྲལ་བར་བཏབ་པའོ། །ཇི་ལྟར་གསོད་པ་རང་དབང་སྣང་བར་འགྱུར། །ཞེས་པ་ནི། ལྕགས་ཀྱུ་བ་དེ་ལ་གསོད་ཀྱང་རང་དབང་ཡོད་པའོ། །རྣལ་འབྱོར་པ་ནི་གླང་པོ་སྐྱོང་བ་བཞིན། །ཞེས་པ་ནི། སོ་སོ་སྐྱེ་བོའི་སེམས་མ་ཡིན་ཏེ། རྟོགས་ལྡན་གྱི་རྣལ་འབྱོར་པ་དེས་སེམས་ལ་རང་དབང་ཐོབ་པའོ། །དེ་ཉིད་ནས་ནི་ལྡོག་པར་འགྱུར་བ་ཡིན། །ཞེས་པ་ནི། རྟོགས་པ་ཡུལ་ལ་འཕྲོས་ཀྱང་འགྲོ་ས་མེད་པས་དེའི་ངང་དུ་ལྡོག་པར་འགྱུར་བ་སྟེ། དེ་ཉིད་སྐྱོང་བའི་ཆོས་གཉིས་པའོ། །
ད་ནི་འཁོར་འདས་དབྱེར་མེད་ཀྱི་ངང་ལ་སེམས་ཟུག་རྔུ་དང་བྲལ་བར་བཞག་པ་ལ་གསུམ་ལས། སེམས་གཉིས་འཛིན་གྱི་དྲི་མ་དང་བྲལ་བར་བསྟན་པ་ནི། གང་ཞིག་འཁོར་བ་དེ་ནི་མྱ་ངན་འདས་པར་ངེས། །ཞེས་པ་སྟེ། མ་རྟོགས་པའི་དུས་ན་འཁོར་བར་སྣང་བ་སྟེ། རྟོགས་པའི་དུས་ན་མྱ་ངན་ལས་འདས་པར་ངེས་ཞེས་པའོ། །དབྱེ་བ་གཞན་དུ་སེམས་པ་མ་ཡིན་ཏེ། །ཞེས་པ་ནི། ངོ་བོ་གཅིག་པའི་ཕྱིར་ཀུན་རྫོབ་དོན་དམ་ལ་སོགས་པའི་དབྱེ་བ་ཡིད་ལ་སེམས་པ་མ་ཡིན་ཏེ་ཞེས་པའོ། །རང་བཞིན་གཅིག་གིས་དབྱེ་བ་རྣམ་པར་སྤངས། །ཞེས་པ་ནི། མིང་གི་གདགས་བྱ་སོ་སོར་བྱུང་ཡང་ངོ་བོའམ་རང་བཞིན་གཅིག་པའི་ཕྱིར་དབྱེར་མེད་དོ་ཞེས་པའོ། །དྲི་མ་མེད་པར་ང་ཡིས་རབ་ཏུ་རྟོགས། །ཞེས་པ་ནི། གཉིས་སུ་འཛིན་པ་ཐམས་ཅད་ཀྱི་སྐྱོན་ནམ་དྲི་མར་གྱུར་པ་སྟེ། འཁོར་འདས་ཟུང་འཇུག་ཏུ་ང་ཡིས་རྟོགས་ཞེས་པའོ། །
སྒོམ་དུ་ཡོད་ཀྱི་བར་དུ་སྐྱོན་ཅན་བསྟན་པ་ནི། ཡིད་ཀྱི་དེ་ཉིད་དམིགས་དང་བཅས། །ཞེས་པ་ནི། དངོས་པོ་དང་མཚན་མ་ཡིད་ལ་བྱེད་པ་སྟེ་འཁོར་བའི་མཐའོ། །དམིགས་མེད་སྟོང་པ་ཉིད་ཡིན་ན། །ཞེས་པ་ནི། དེ་ཉིད་བཀག་ནས་སྟོང་པ་ཉིད་དུ་སྒོམ་པ་སྟེ། མྱ་ངན་ལས་འདས་པའི་མཐའོ། །གཉིས་ལ་སྐྱོན་ནི་ཡོད་པ་སྟེ། །ཞེས་པ་ནི། འཁོར་འདས་ཀྱི་མཐར་ལྟུང་བ་སྟེ་དྲི་མའོ། །རྣལ་འབྱོར་གང་ཞིག་སྒོམ་པ་ཡིན། །ཞེས་པ་ནི། གང་བསྒོམ་སྟེ་སྒོམ་དུ་མེད་ཅེས་པའོ། །
བསྒོམ་དུ་མེད་པའི་སྒོམ་བླ་མའི་དྲིན་གྱིས་འཆར་བར་བསྟན་པ་ནི། སྒོམ་པ་དམིགས་བཅས་དམིགས་མེད་དེ། །ཞེས་པ་ནི། དེ་གང་ཡང་ཡིད་ལ་མ་བྱས་པའི་དུས་སུ་ཞེས་པའོ། །བདེ་བའི་རྣམ་པའི་རང་བཞིན་ནོ། །ཞེས་པ་ནི། དེ་གཉིས་ཀྱི་སྐྱོན་གྱིས་མ་གོས་པ་ནི་བདེ་བ་ཆེན་པོ་ཞེས་བྱ་སྟེ། ཟུག་རྔུ་ཐམས་ཅད་དང་བྲལ་བའོ། །རབ་ཏུ་བླ་མེད་རང་འབྱུང་བ། །ཞེས་པ་ནི། དེ་ཁོ་ན་ལས་གོང་ན་མེད་ཅེས་བྱ་བའམ། རང་བྱུང་གི་ཡེ་ཤེས་ཞེས་བྱའོ། །དེ་གང་ནས་འབྱུང་ཞེ་ན། བླ་མའི་དུས་ཐབས་བསྟེན་པས་ཤེས། །ཞེས་པ་ནི། བླ་མ་བསྟེན་པའི་དྲིན་གྱིས་འབྱུང་ངོ་ཞེས་པའོ། །དེ་ཉིད་བསྐྱངས་པའི་ཆོས་གསུམ་པའོ། །
ད་ནི་ངེས་མེད་ཀྱི་གནས་སུ་སྐྱོང་བར་སྟོན་པ་ལ་གསུམ་ལས། ཐམས་ཅད་དེ་ཉིད་དུ་རྟོགས་ན་གནས་ཀྱི་བླང་དོར་དང་བྲལ་བར་བསྟན་པ་ནི། ནགས་སུ་མ་འགྲོ་ཁྱིམ་དུ་མ་འདུག་པར། །ཞེས་པ་ནི། དེ་ལྟར་རྟོགས་པའི་རྣལ་འབྱོར་པ་དེས་རྩོལ་སྒྲུབ་དང་བཅས་པས་ནགས་སུ་ཡང་མ་འགྲོ། ཆགས་ཞེན་དང་བཅས་པས་ཁྱིམ་དུ་ཡང་མི་འདུག་ཅེས་པའོ། །འོ་ན་ཆོས་གཞན་ནས་བཤད་པའི་སྤྱོད་པའི་གནས་བསྟན་པ་དང་འགལ་ལོ་ཞེ་ན། གཞན་དུ་ནི་སྤྱོད་པའི་བྱེ་བྲག་ངེས་པ་དང་བཅས་པར་བསྟན་པ་སྟེ། དེ་ལ་ཡང་བྱེ་བྲག་མི་འདྲ་བ་མང་དུ་སྣང་ངོ༌། །འདིར་ནི་ཞེ་འདོད་ཐམས་ཅད་བློ་ཡིས་བཏང་སྟེ། གནས་དང་གྲོགས་དང་ཁ་ཟས་དང་དུས་དང་སྤྱོད་ལམ་ཐམས་ཅད་ངེས་མེད་དུ་སྤྱོད་པ་སྟེ། དེའི་ཕྱིར་རྣལ་འབྱོར་སྤྱོད་པ་དཔེ་དང་བྲལ་ཞེས་གོང་དུ་བཤད་པ་བཞིན་ནོ། །གང་ཡང་དེ་རུ་ཡིད་ཀྱིས་ཡོངས་ཤེས་ན། །ཞེས་པ་ནི། གནས་དང་གྲོགས་ལ་སོགས་ཏེ་སྣང་བ་འདི་ཐམས་ཅད་དེ་ཉིད་དུ་ཤེས་ན་ཞེས་པའོ། །མ་ལུས་རྒྱུན་དུ་བྱང་ཆུབ་རྟོགས་པས་ན། །ཞེས་པ་ནི། དེའི་དུས་སུ་ཅིར་སྣང་ཆོས་ཉིད་དུ་ཤར་བས་ན་ཞེས་པའོ། །འཁོར་བ་གང་ཡིན་མྱ་ངན་འདས་པ་གང༌། །ཞེས་པ་ནི། འཁོར་འདས་གཉིས་སུ་མ་མཐོང་ངོ་ཞེས་པའོ། །
ཡིད་ཀྱི་དྲི་མ་དག་ན་མི་མཐུན་པའི་ཕྱོགས་མེད་པར་བསྟན་པ་ནི། ཡིད་ཀྱི་དྲི་མ་དག་ན་ལྷན་ཅིག་སྐྱེས་པ་སྟེ། །ཞེས་པ་ནི། དེ་ལྟར་གཉིས་འཛིན་གྱི་དྲི་མ་དག་པ་དེ་ཁོ་ན་ལྷན་ཅིག་སྐྱེས་པ་སྟེ། ཞེས་པའོ། །དེ་ཚེ་མི་མཐུན་ཕྱོགས་ཀྱི་འཇུག་པ་མེད། །ཅེས་པ་ནི། ཐམས་ཅད་ལྷན་ཅིག་སྐྱེས་པ་གཅིག་གི་རང་བཞིན་དུ་གྱུར་ཙམ་ན། གསེར་གླིང་ནས་ར་གན་མི་རྙེད་པ་ལྟ་བུའམ། ནམ་མཁའ་ལ་ཅིས་ཀྱང་མི་གོས་པ་ལྟར། བདུད་ཀྱི་བར་ཆད་ཞེས་བྱ་བའམ། འཁོར་བ་ཞེས་བྱ་བ་ལ་སོགས་པ་གང་གིས་ཀྱང་གླགས་མི་རྙེད་པའོ། །ཇི་ལྟར་རྒྱ་མཚོ་དངས་བར་གྱུར་པ་ལ། །ཆུ་བུར་ཆུ་ཉིད་ཡིན་ཏེ་དེ་བཞིན་ཐིམ་པར་འགྱུར། །ཞེས་པ་ནི་དཔེ་སྟེ། གལ་ཏེ་བྱུང་ཡང་དེ་རང་ལས་བྱུང་ཞིང༌། དེ་རང་ལ་ཐིམ་པས་གནོད་པར་མི་འགྱུར་ཞེས་པའོ། །ཐམས་ཅད་དེ་ཉིད་དུ་བརྟེན་ཅིང་བསྐྱང་བ་ནི། ནགས་དང་ཁྱིམ་ན་བྱང་ཆུབ་གནས་པ་མེད། །ཅེས་པ་ནི། དུས་དེ་ཙམ་ན་གནས་ལ་སོགས་ཏེ། ཕྱི་རོལ་གྱི་ཡུལ་ལ་བྱང་ཆུབ་རག་མ་ལས་ཞེས་པའོ། །དེ་ལྟར་དབྱེ་བ་ཡོངས་སུ་ཤེས་ནས་སུ། །ཞེས་པ་ནི། མི་མཐུན་པའི་རྐྱེན་གྱིས་གླགས་རྙེད་མི་རྙེད་ཀྱི་དབྱེ་བ་ཤེས་ནས་ཞེས་པའོ། །དྲི་མ་མེད་པའི་སེམས་ཀྱི་རང་བཞིན་གྱིས། །ཞེས་པ་ནི། གཉིས་འཛིན་གྱི་རྟོགས་པ་མེད་པས་ཞེས་པའོ། །མ་ལུས་མི་རྟོགས་པ་རུ་བརྟེན་པར་འོས། །ཞེས་པ་ནི། གཉིས་འཛིན་གྱི་སྣང་བ་ཐམས་ཅད་ཟུང་འཇུག་ཏུ་བརྟེན་པར་གྱིས་ཞེས་པ་སྟེ། དེ་ཉིད་བསྐྱངས་པའི་ཆོས་བཞི་པའོ། །
ད་ནི་མཉམ་རྗེས་མེད་པར་མ་བརྟན་གྱི་བར་དུ་བསྐྱང་བར་བསྟན་པ་ལ་གཉིས་ལས། རྗེས་ཀྱི་ཤེས་པས་འཆིང་མི་ནུས་ཀྱང་དབྱེར་མེད་དུ་བསྟན་པ་ནི། དེ་ནི་བདག་ཡིན་གཞན་ཡང་དེ་བཞིན་ནོ། །ཞེས་པ་སྟེ། གལ་ཏེ་བདག་གཞན་དུ་འཛིན་པ་བྱུང་ན་ཞེས་པའོ། །གང་སྒོམ་ཡོངས་སུ་སྒོམ་པ་གང༌། །ཞེས་པ་ནི། གལ་ཏེ་བསྒོམ་བྱ་སྒོམ་བྱེད་འཛིན་པ་འབྱུང་ན་ཞེས་པའོ། །དབྱེ་བ་དེ་ཉིད་འཆིང་དང་བྲལ་བར་བྱ། །ཞེས་པ་ནི། བདག་གཞན་ནམ་བསྒོམ་བྱ་སྒོམ་བྱེད་དམ། མཉམ་བཞག་རྗེས་ཐོབ་བམ། སྦྱང་གཞི་སྦྱོང་བྱེད་ལ་སོགས་པ་ཐམས་ཅད་དང་བྲལ་བར་བྱ་ཞེས་པའོ། །འོན་ཀྱང་བདག་ཉིད་རྣམ་པར་གྲོལ་བའོ། །ཞེས་པ་ནི་ཚེ་རབས་ཐོག་མ་མེད་པ་ནས་དངོས་འཛིན་གྱི་བག་ཆགས་ལ་གོམས་པའི་སྟོབས་ཀྱིས་དེ་ལྟ་བུའི་རྟོག་པ་བྱུང་ཡང་འཆིང་མི་ནུས་ཏེ། རྟོགས་པ་ཤར་བའི་དུས་ན་བདག་ཉིད་འཁོར་བ་ལས་གྲོལ་བའོ་ཞེས་པའོ། །
འོ་ན་བདག་གྲོལ་ནས་གཞན་གྲོལ་རྒྱུ་ཡོད་དམ་ཞེ་ན་མེད་པས། རང་སྣང་སངས་རྒྱས་ནས་གཞན་སྣང་ཤུལ་དུ་མ་ལུས་པར་བསྟན་པ་ནི། བདག་དང་གཞན་དུ་འཁྲུལ་བར་མ་བྱེད་དང༌། །ཞེས་པ་སྟེ། དེའི་དུས་ན་གཞན་གྲོལ་རྒྱུའི་སེམས་ཅན་ནི་གཅིག་ཀྱང་མེད་དེ། དེ་ཡང་དཔེར་ན་སྐྱེས་བུ་ཞིག་གིས་རྨི་ལམ་དུ་སེམས་ཅན་མང་པོ་དང་ལྷན་ཅིག་ཏུ་སྡུག་བསྔལ་ཆེན་པོ་ཉམས་སུ་མྱོང་བ་ལས། དེ་གཉིད་སད་པ་དང་གཞན་སྡུག་བསྔལ་ལས་གྲོལ་རྒྱུའི་སེམས་ཅན་གཅིག་ཀྱང་མེད་པ་བཞིན་ནོ། །མ་ལུས་རྒྱུན་དུ་གནས་པའི་སངས་རྒྱས་ཏེ། །ཞེས་པ་ནི། སེམས་ཅན་མ་ལུས་པ་ནི་ཡེ་ནས་སངས་རྒྱས་ཀྱི་རང་བཞིན་དུ་གནས་ཞེས་པའོ། །སེམས་ནི་རང་བཞིན་ཉིད་ཀྱིས་དག་པས་ན། །ཞེས་པ་ནི། སེམས་ཀྱི་རང་བཞིན་ཡེ་ནས་ཆོས་སྐུར་གནས་ཞེས་པའོ། །དེ་ཉིད་དྲི་མེད་མཆོག་གི་གོ་འཕང་ངོ༌། །ཞེས་པ་ནི། གཉིས་འཛིན་གྱི་རྟོག་པ་སྐད་ཅིག་ཙམ་ཡང་མེད་པ་ཉིད་ཀྱི་འབྲས་བུའི་གོ་འཕང་ངོ་ཞེས་པ་སྟེ། དེ་ཉིད་བསྐྱངས་པའི་ཆོས་ལྔ་པའོ། །དེ་རྣམས་ནི་དེ་ཉིད་བསྐྱངས་པའི་ཆོས་ལྔ་ཞེས་བྱའོ། །
ད་ནི་འབྲས་བུའི་འཆར་ཚུལ་བསྟན་པ་ནི། དེ་ཉིད་བསྐྱངས་ཏེ་མཐར་ཕྱིན་པ་ལས་འབྲས་བུ་འཆར་བ་སྟེ། དེ་ཡང༌།
སྐུ་གསུམ་རང་བཞིན་རྒྱུ་དང་ནི། །
འཕྲིན་ལས་གསུམ་ནི་འབྲས་བུ་སྟེ། །
ཞེས་འབྱུང་བས། དང་པོར་སྐུ་གསུམ་གྱི་འཆར་ཚུལ་བསྟན་པ་ལ་བཞི་ལས། ཆོས་སྐུ་བསྟན་པ་ནི། གཉིས་མེད་སེམས་ཀྱི་སྡོང་པོ་དམ་པ་ནི། །ཞེས་པ་སྟེ། འཁོར་བ་དང་མྱ་ངན་ལས་འདས་པ་གཉིས་སུ་མེད་པའི་སེམས་དེ་ཁོ་ན་ལས། ཡོན་ཏན་ཐམས་ཅད་འབྱུང་བས་སྡོང་པོ་ཞེས་བྱའོ། །ཁམས་གསུམ་ཀུན་ཏུ་མ་ལུས་ཁྱབ་པར་སོང༌། །ཞེས་པ་ནི། སེམས་ཀྱི་ངོ་བོ་སྤྲོས་པ་ཐམས་ཅད་དང་བྲལ་བའི་ཆོས་སྐུ་དེས་ནམ་མཁས་གར་ཁྱབ་པ་དེ་ཐམས་ཅད་དུ་ཁྱབ་པ་སྟེ། རང་དོན་ཕུན་སུམ་ཚོགས་པའི་སངས་རྒྱས་ཞེས་བྱའོ། །
གཞན་དོན་གཟུགས་སྐུའི་འཆར་ཚུལ་ནི། སྙིང་རྗེའི་མེ་ཏོག་གཞན་ཕན་འབྲས་བུར་འཛིན། །ཞེས་པ་ནི། དཔེར་ན་བཟའ་ཤིང་གི་སྡོང་པོ་ལས་མེ་ཏོག་དང་འབྲས་བུ་འབྱུང་བ་དང་འདྲ་བ་ནི་གཟུགས་སྐུ་རྣམ་པ་གཉིས་སོ། །མིང་ནི་མཆོག་ཏུ་གཞན་ལ་ཕན་པའོ། །ཞེས་པ་ནི། དེའི་མིང་གཞན་དོན་ཕུན་སུམ་ཚོགས་པའི་སངས་རྒྱས་ཞེས་བྱའོ། །
འོ་ན་དོན་བྱ་བའི་སེམས་ཅན་མེད་པར་གོང་དུ་བཤད་ཟིན་ན། གཟུགས་སྐུ་རྣམ་པ་གཉིས་ཀྱིས་སུའི་དོན་བྱེད། དེ་གཉིས་གང་ལ་སྣང་ཞེ་ན། སྤྱིར་ཐེག་པ་ཆེན་པོའི་འབྲས་བུ་ནི་མི་གནས་པའི་མྱ་ངན་ལས་འདས་པ་སྟེ། ཆོས་སྐུ་རང་གི་ངོ་བོ་ལ་དོན་བྱ་བའི་ཡུལ་སེམས་ཅན་ཡང་མེད། དོན་བྱེད་པའི་གཟུགས་སྐུ་ཡང་མེད་དེ། དཔེར་ན་ནམ་མཁའ་དྲི་མ་དག་པ་ལྟར་དག་པའི་བཞིན་སྤྲོས་པ་ཐམས་ཅད་དང་བྲལ་བས་ན་འཁོར་བ་ལ་མི་གནས་པ་ཞེས་བྱའོ། །དེའི་ངང་ངམ་ཤུགས་ལས་བྱུང་བ་ནི། དཔེར་ན་ནམ་མཁའ་ལ་ཉི་ཟླ་དང་སྤྲིན་དང་ཆར་ལ་སོགས་པ་འབྱུང་བས། ལོ་ཏོག་དང་རྩི་བཅུད་ལ་སོགས་པ་རྒྱས་པར་བྱེད་པ་ལྟར། ས་ལ་གནས་པའི་བྱང་ཆུབ་སེམས་དཔའ་རྣམས་ལ་ནི་ལོངས་སྤྱོད་རྫོགས་པའི་སྐུ་སྣང་ལ་དེས་དོན་བྱེད་དོ། །སེམས་ཅན་མོས་པ་སྤྱོད་པའི་ས་རྣམས་ལ་སྤྲུལ་པའི་སྐུ་གང་ལ་གང་འདུལ་གྱི་སྐུར་སྣང་བ་དེས་དོན་བྱེད་པས་ན་མྱ་ངན་ལས་འདས་པ་ལ་མི་གནས་པའོ། །དེའི་ཕྱིར་ཆོས་སྐུ་ནམ་མཁའ་དང་མཉམ་པས་ན། གཟུགས་སྐུའི་སྣང་བ་ཡང་ནམ་མཁའ་དང་མཉམ་པར་ཤེས་པར་བྱའོ། །གདུལ་བྱའི་སེམས་ཅན་ཡང་ནམ་མཁའ་དང་མཉམ་པ་སྟེ། འཕེལ་བ་མེད་ཅིང་འགྲིབ་པ་མེད་པའོ། །དེ་བས་ན་དོན་བྱ་བ་དང་བྱེད་པ་ནི་རྨི་ལམ་མམ་སྒྱུ་མ་ལྟ་བུར་སྣང་གི་ཡང་དག་པར་ན་གང་གིས་གང་གི་དོན་ཡང་བྱེད་པ་མེད་པར་ཤེས་པར་བྱའོ། །
དེ་བས་ན་ལྷུན་གྲུབ་ཀྱི་འབྲས་བུ་ཤུགས་ལས་འབྱུང་བར་བསྟན་པ་ནི། སྟོང་པའི་སྡོང་པོ་དམ་པ་མེ་ཏོག་རྒྱས། །ཞེས་པ་སྟེ། སྡོང་པོ་ལ་མེ་ཏོག་རྒྱས་པར་བྱའོ་སྙམ་པའི་རྟོག་པ་མེད་ཀྱང་ཤུགས་ལས་བྱུང་བ་ལྟར། སྙིང་རྗེ་རྣམ་པ་སྣ་ཚོགས་དུ་མར་ལྡན། །ཞེས་པ་ནི། ཆོས་སྐུ་ལ་གཟུགས་སྐུ་བསྐྱེད་དོ་སྙམ་པའི་རྟོག་པ་མེད་ཀྱང་ཤུགས་ལས་འབྱུང་བའོ། །ལྷུན་གྱིས་གྲུབ་པ་ཕྱི་མའི་འབྲས་བུ་སྟེ། །ཞེས་པ་ནི་འབད་རྩོལ་མི་དགོས་པར་ལྷུན་གྲུབ་ཀྱི་ཚུལ་དུ་འཆར་བ་སྟེ། མ་འོངས་པའི་འགྲོ་བ་རྣམས་ཀྱི་འབྲས་བུ་སྟེ་ཞེས་པའོ། །
དེ་གདུལ་བྱ་རང་གི་སེམས་ཀྱི་སྣང་བར་བསྟན་པ་ནི། བདེ་བ་འདི་ནི་གཞན་པའི་སེམས་མིན་ནོ། །ཞེས་པ་ནི། གདུལ་བྱ་རང་རང་གི་སེམས་ཀྱི་སྣང་བ་ཡིན་གྱི་གཞན་གྲུབ་པ་མེད་དོ། །ཞེས་པ་སྟེ། འབྲས་བུའི་ཆོས་དང་པོའོ། །
ད་ནི་དེའི་རྒྱུའི་ཁྱད་པར་བསྟན་པ་ལ་གཉིས་ལས། ཐབས་ཤེས་རབ་ཕྱོགས་རེ་བས་འབྲས་བུ་མི་ཐོབ་པར་བསྟན་པ་ནི། སྟོང་པའི་སྡོང་པོ་དམ་པའི་སྙིང་རྗེ་མིན། །ཞེས་པ་ནི། སྙིང་རྗེ་དང་བྲལ་བའི་སྟོང་པ་གཅིག་པུའོ། །གང་ལ་སླར་ཡང་རྩ་བ་ལོ་འདབ་མེད། །ཅེས་པ་ནི། རྩ་བ་ཆོས་སྐུ་དང་ལོ་འདབ་གཟུགས་སྐུ་མི་འབྱུང་བའོ། །དེ་ལ་དམིགས་པར་བྱེད་པ་གང་ཡིན་པ་ཞེས་པ་ནི། སྙིང་རྗེ་འབའ་ཞིག་ལ་དམིགས་པས་ཀྱང་ཞེས་པའོ། །དེར་ལྷུང་བས་ནི་ཡན་ལག་ཆག་པར་འགྱུར། །ཞེས་པ་ནི། འཁོར་བ་ལྷུང་བས་སྐུ་གསུམ་གྱི་ཡན་ལག་ཆག་པའོ། །
རྣམ་གྲོལ་དུ་བསྟན་པ་ནི། འོ་ན་སྐུ་གསུམ་གྱི་རྒྱུ་སྟོང་ཉིད་ཟུང་འཇུག་ཏུ་སྒོམ་པ་ཡིན་ན། འཁོར་བ་དང་མྱ་ངན་ལས་འདས་པའི་རྒྱུ་གང་ཡིན་ཞེ་ན། ས་བོན་གཅིག་ལས་སྡོང་པོ་གཉིས། །ཞེས་པ་ནི། རྒྱུའི་ས་བོན་སེམས་ཉིད་གཅིག་པུ་ལས། སྡོང་པོ་འཁོར་འདས་གཉིས་སུ་བྱུང་བའོ། །རྒྱུ་མཚན་དེ་ལས་འབྲས་བུ་གཅིག །ཞེས་པ་ནི། ས་བོན་གཅིག་ལས་བྱུང་བའི་ཕྱིར། འཁོར་འདས་གཉིས་ཟླ་ཡང་འབྲས་བུ་ཆོས་སྐུར་གཅིག་པའོ། །དེ་ཡང་དབྱེར་མེད་གང་སེམས་པ། །ཞེས་པ་ནི། འཁོར་འདས་དབྱེར་མེད་དུ་གང་གིས་རྟོགས་པ་དེ་ཞེས་པའོ། །དེ་ནི་འཁོར་དང་མྱ་ངན་འདས་གང་གྲོལ། །ཞེས་པ་ནི། ལམ་གྱི་དུས་ན་ཡང་སྣང་བ་མ་བསྒོམ་པས་འཁོར་བའི་མཐའ་ལས་གྲོལ། སྟོང་པ་མ་བསྒོམ་པས་མྱ་ངན་ལས་འདས་པའི་མཐའ་ལས་གྲོལ་བ་དང༌། འབྲས་བུའི་དུས་ན་ཡང་རང་དོན་ཆོས་སྐུར་སངས་རྒྱས་པས་འཁོར་བའི་མཐའ་ལས་གྲོལ་ཅིང༌། གཞན་དོན་གཟུགས་སྐུ་གཉིས་ཤུགས་ལས་བྱུང་བས་མྱ་ངན་ལས་འདས་པའི་མཐའ་ལས་གྲོལ་བ་སྟེ། འབྲས་བུའི་ཆོས་གཉིས་པའོ། །
ད་ནི་འབྲས་བུའི་མཆོག་སངས་རྒྱས་ཀྱི་ཕྲིན་ལས་གཞན་དོན་འབྱུང་བར་བསྟན་པ་ལ་གཉིས་ལས། མཐུན་པའི་དཔེ་བསྟན་པ་ནི། གང་ཞིག་འདོད་པ་ཅན་གྱི་སྐྱེ་བོ་འོང་བའི་ཚེ། །ཞེས་པ་སྟེ། དཔེར་ན་རྒྱལ་པོ་རྒྱལ་སྲིད་བཟུང་ནས་འབངས་ཐམས་ཅད་སྐྱོང་ཞིང་གང་འདོད་པའི་ཡོ་བྱད་ཐམས་ཅད་སྦྱིན་ནོ་ཞེས་ཁས་བླངས་པའི་དྲུང་དུ་ཀུན་ཏུ་རྒྱུ་ལ་སོགས་པས་དེ་ལྟ་བུའི་གཏམ་ཐོས་ཏེ་འོང་བའི་ཚེ་ཞེས་སོ། །དེ་ནི་རེ་བ་མེད་ནས་གལ་ཏེ་འགྲོ་ན་ནི། །ཞེས་པ་ནི། རྒྱལ་པོ་ལ་ཡོ་བྱད་མེད་པའམ། གལ་ཏེ་ཡོད་ཀྱང་དམ་བཅས་པ་ལས་འགལ་བར་འགྱུར་ཏེ། སློང་མོ་བ་ལ་ཅི་ཡང་མ་སྦྱིན་པར་རེ་བ་བཅད་དེ་སྟོང་པར་སླར་ལོག་སྟེ་འགྲོ་ན་ནི་ཞེས་པའོ། །ཕྱི་སྒོར་བོར་བའི་ཁ་ཕོར་བླངས་ནས་སུ། །ཞེས་པ་ནི། རྒྱལ་པོ་དེས་འབངས་རྣམས་ཀྱི་དོན་ཡང་མི་བྱེད་ལ། བཅས་པའི་དོན་དང་ཡང་འགལ་བར་འགྱུར་ན་རྒྱལ་པོས་རྒྱལ་ས་མ་ཟིན་པས། དམངས་སུ་བབས་ཏེ་ཁ་ཕོར་ཟས་ལྷག་དང་བཅས་པ་བླངས་ཏེ་ལོངས་སྤྱོད་ཅིག་ཅེས་པའོ། །དེ་བས་ཁྱིམ་ཐབ་བོར་ནས་བསྡད་པ་རུང༌། །ཞེས་པ་ནི། བཙུན་མོ་ལ་སོགས་པ་སྤངས་ཏེ་སློང་མོ་བྱེད་ཅིང་བསྡད་པ་རུང་ཞེས་པ་སྟེ་དཔེའོ། །
དཔེ་དེ་བཞིན་དུ་ཐེག་པ་ཆེན་པོའི་སྒོར་ཞུགས་ནས་མ་ནམ་མཁའ་དང་མཉམ་པའི་སེམས་ཅན་ཐམས་ཅད་སྐྱོང་ཞིང༌། ལུས་དང་ལོངས་སྤྱོད་ཐམས་ཅད་གཏང་བར་བྱའོ་ཞེས་ཁས་བླངས་ནས། འགྲོ་བ་ལ་ཕན་གདགས་སུ་ཡོད་པའི་ཚེ་རང་དོན་འབའ་ཞིག་བསྒྲུབས་ན་དེ་དོན་དང་སྦྱར་བར་བསྟན་པ་ནི། གཞན་ལ་ཕན་པའི་དོན་ནི་མི་བྱེད་པ། །ཞེས་པ་སྟེ། གཞན་དོན་བློས་སྤངས་ཏེ་ཁུར་ཆུང་ངུ་ལ་སེམས་གཞོལ་བའོ། །འདོད་པ་པོ་ལ་སྦྱིན་པ་མི་གཏོང་བར། །ཞེས་པ་ནི། སྙིང་རྗེ་མེད་ཅིང་སྨོན་ལམ་མི་འདེབས་པ་དང༌། འགྲོ་བ་གཞན་བསྡུ་བ་བཞི་ལ་སོགས་པས་མི་ད་ཅིང་སྨིན་པར་མི་བྱེད་པའོ། །འདི་ནི་འཁོར་བའི་འབྲས་བུ་གང་ཡིན་ལོ། །ཞེས་པ་ནི། འཁོར་བར་གནས་པའི་སེམས་ཅན་རྣམས་ལ་ཕན་པའི་འབྲས་བུ་དེ་གང་ཡིན་ལོ་སྟེ། ཉན་ཐོས་སམ་རང་རྒྱལ་དུ་ལྷུང་ཞེས་པའོ། །དེ་བས་སྙིང་རྗེ་དང་བྲལ་བའི་སྟོང་པས་ནི་རང་དོན་ཆོས་སྐུ་ཡང་སངས་མི་རྒྱས་ལ། གཞན་དོན་གཟུགས་སྐུ་མི་འབྱུང་བ་དེ་བས་ཞེས་པའོ། །བདག་ཉིད་བོར་བར་བྱས་ན་རུང༌། །ཞེས་པ་ནི། བདག་གི་ཞེ་འདོད་བོར་ནས་འཁོར་བར་ལྟུང་ཡང་རུང་ཞེས་པ་སྟེ།སྤྲུལ་དོར་བའི་ཚིག་གོ །འབྲས་བུའི་ཆོས་གསུམ་པའོ། །དེ་རྣམས་ནི་འབྲས་བུ་འཆར་བའི་ཆོས་གསུམ་ཞེས་བྱའོ། །
དེ་ལྟར་ཆོས་ཚན་བཞི་བཅུ་རྩ་གཉིས་ཀྱིས་བཤད་པས་ན། རྣམ་པ་བཞི་བཅུ་ཞེ་གཉིས་ཀྱིས་ཡང་དག་གསལ་བར་བྱས་པའོ། །ཞེས་འབྱུང་ངོ༌། །
བླ་མ་མཆོག་ལ་གསོལ་བཏབ་གུས་ལྡན་སློབ་མའི་ངོར། །
གཞུང་གིས་གཞུང་ཉིད་བཅིངས་ཏེ་ཡི་གེ་ཉུང་ངུ་ཡིས། །
ཟབ་ཅིང་རྒྱ་ཆེའི་དོན་ཉིད་ཉི་ལྟར་གསལ་བར་བྱས། །
བྱིན་རླབས་བདུད་རྩི་རོ་འདི་སྙིང་གི་དཀྱིལ་དུ་ཆོངས། །
དཔལ་ལྡན་བླ་མའི་ཚོགས་བཅས་དཔའ་བོ་མཁའ་འགྲོའི་ཚོགས། །
ཀུན་གྱི་འདི་ལ་གཟིགས་ཤིང་འདིར་འཇུག་བྱིན་གྱིས་རློབས། །
བདག་གི་དགེ་བའི་ཚོགས་ཀྱིས་འགྲོ་བ་མ་ལུས་ཀུན། །
ཕྱག་རྒྱ་ཆེན་པོ་མཆོག་གི་དངོས་གྲུབ་ཚེ་འདིར་ཐོབ་པར་ཤོག །
རྣལ་འབྱོར་གྱི་དབང་ཕྱུག་ཆེན་པོ་དཔལ་ས་ར་ཧ་ཆེན་པོའི་ཞལ་སྔ་ནས་མཛད་པ། དོ་ཧ་མཛོད་ཀྱི་གླུའི་རྣམ་པར་བཤད་པ་དེ་ཉིད་གསལ་བ་ཞེས་བྱ་བ་རྫོགས་སོ།། །།
སྣ་ཕུ་ཆོས་ལུང་གི་རི་ཁྲོད། བཀྲ་ཤིས་དགེ་གླིང་གི་དགོན་པར། སྡོམ་བུའི་རྣལ་འབྱོར་པ་གླིང་རས་པས། སློབ་མ་དམ་པ་རྣམས་ཀྱི་དོན་དུ་སྦྱར་བའོ། །བཀྲ་ཤིས་པར་གྱུར་ཅིག །
༄༅། །ན་མོ་རཏྣ་གུ་རུ།
དེ་ལ། རྣལ་འབྱོར་དབང་ཕྱུག་ཆེན་པོ་ཡི། །
དགོངས་པའི་དོན་ནི་མདོར་བསྡུས་ན། །
ཞེན་པ་བཏང་དང་བླ་མ་བསྟེན། །
ཉམས་བླངས་རྟོགས་པའི་འཆར་ཚུལ་དང༌། །
སྐྱོང་ཐབས་འབྲས་བུའི་འཆར་ཚུལ་ཏེ། །
རྣམ་པ་དྲུག་གིས་ཡང་དག་བཤད་པའོ། །
ཞེན་པ་བཏང་བ་ལ་བཅུ་སྟེ།
མུ་སྟེགས་པ་དང་མཚན་ཉིད་པ། །
སྔགས་དང་སྟོང་པའི་ཞི་གནས་དང༌། །
མཆོད་དང་བཟླས་བརྗོད་དཀའ་ཐུབ་དང༌། །
འདོད་ཡོན་ཐ་སྙད་ཕྱོགས་རེ་བའོ། །
མུ་སྟེགས་པའི་ཞེན་པ་བཏང་བ་ལ་ལྔ་སྟེ། དེ་ཉིད་་་རིག་བྱེད་དང་དག་བྱེད་ཀྱི་བརྟུལ་ཞུགས་ལ་ཐར་པའི་འབྲས་བུ་མེད་པར་བསྟན་པ་དང༌། དབྱུག་གུ་་དབྱུག་གུའི་བརྟུལ་ཞུགས་གོལ་བའི་ལམ་དུ་བསྟན་པ་དང༌། ཨེ་རིའི་་་རལ་པ་ཁུར་འཛིན་གྱི་བརྟུལ་ཞུགས་ཀྱིས་སྐྱེ་བོ་བསླུ་བར་བསྟན་པ་དང༌། སེན་མོ་་་གཅེར་བུའི་བརྟུལ་ཞུགས་ཀྱིས་བདག་ཉིད་བསླུ་བར་བསྟན་པ་དང༌། གཅེར་བུ་་་དེ་ལྟ་བུའི་ལྟ་སྤྱོད་ཀྱིས་ཐར་པ་མི་ཐོབ་པར་བསྟན་པའོ། །རྒྱུ་མཚན་ཉིད་ཀྱི་ཐེག་པ་ལ་ཞེན་པ་བཏང་བ་ལ་གཉིས། ཐེག་པ་ཆུང་ངུ་དང༌། ཐེག་པ་ཆེན་པོའོ། །དང་པོ་ལ་བཞི་སྟེ། བདེ་བ་་་སྡོམ་པའི་དབྱེ་བ་དང༌། གནས་བརྟན་་་སྡེ་པའི་དབྱེ་བ་དང༌། ཁ་ཅིག་་་ཉན་ཐོས་རང་གི་ངོ་བོ་དང༌། ངག་དོན་་་ཞར་ལ་རང་རྒྱལ་བསྟན་པའོ། །ཐེག་པ་ཆེན་པོ་ལ་གཉིས་ཏེ། ལ་ལ་་་སེམས་ཙམ་པའི་ལྟ་བ་བསྟན་པ་དང༌། ཁ་ཅིག་་་དབུ་མ་ཐེག་ཆེན་གྱི་རྒྱུ་ལ་ཞེན་ཡང་འབྲས་བུ་མྱུར་དུ་མི་ཐོབ་པས་ཞེན་པ་གཏང་བའོ། །སྔགས་ཀྱི་ཞེན་པ་གཏང་བ་ལ་བཞི་སྟེ། གཞན་ཡང་་་ཐབས་ཁ་ཡར་བས་འབྲས་བུ་མི་ཐོབ་པ་དང༌། ཁ་ཅིག་་་དོན་བཤད་པས་གཏན་ལ་མི་ཕེབས་པ་དང༌། ལ་ལ་་་ཕྱི་རོལ་གྱི་ནམ་མཁའ་ལ་ཞེན་ན་རང་གི་སེམས་ཉིད་མི་རྟོགས་པ་དང༌། གཞན་དག་་་བློས་བྱས་ཀྱི་སྟོང་པ་ལ་ཞེན་པ་གཏང་བའོ། །སྟོང་པའི་ཞི་གནས་ལ་ཞེན་པ་བཏང་བ་ལ་གསུམ་སྟེ། ལྷན་ཅིག་་་འཁོར་འདས་བླང་དོར་དུ་བསྒོམས་པས་དམ་པའི་དོན་མི་རྟོགས་པ་དང༌། གང་ཞིག་་་བསམ་གཏན་གྱི་རོ་ལ་ཞེན་ན་ཐར་པའི་འབྲས་བུ་མི་ཐོབ་པ་དང༌། བསམ་གཏན་་་ཀུན་རྫོབ་ཉམས་སུ་མྱོང་བའི་ཆོས་འཇིག་པར་བསྟན་པའོ། །ལྷ་ལ་མཆོད་པའི་ཞེན་པ་བཏང་བ་ལ་གཉིས་ཏེ། མར་མེ་་་སེམས་ཉིད་རྟོགས་པར་བྱེད་པ་ལ་མཆོད་པ་མི་དགོས་པར་བསྟན་པ་དང༌། ལྷ་ལ་་་དེའི་འབྲས་བུ་ལ་ཞེན་ན་འཁོར་བའི་ཕ་རོལ་མི་བརྒལ་བར་བསྟན་པའོ། །ཡུལ་འདོད་ཡོན་གྱི་ཞེན་པ་བཏང་བ་ལ་གཉིས་ཏེ། ཕྱི་གནས་ཀྱི་དང༌། ནང་འདོན་ཡོན་གྱིའོ། །དང་པོ་ལ་གསུམ་སྟེ། འདི་ན་་་ཕྱི་པའི་གནས་ནས་དངོས་གྲུབ་མི་རྙེད་པ་དང༌། ཞིང་ཀུན་་་ནང་པའི་གནས་ནས་དངོས་གྲུབ་མི་རྙེད་པ་དང༌། ལུས་དང་་་ལུས་ཀྱི་གནས་མཆོག་ཏུ་བསྟན་པའོ། །ནང་འདོད་ཡོན་ལ་གཉིས་ཏེ། ཐག་པ་་་འཁྲུལ་སྣང་རང་བཞིན་མེད་པ་ལ་ཞེན་ན་འཆིང་བ་དང༌། ཡུལ་ལ་་་བཅིངས་པའི་སྐྱོན་གྱིས་སྡུག་བསྔལ་ལ་སྦྱོར་བར་བསྟན་པའོ། །ཕྱོགས་རེ་བ་ཐམས་ཅད་ཀྱི་ཞེན་པ་བཏང་བ་ལ་བཞི་སྟེ། སྙིང་རྗེ་་་སྟོང་པ་ཕྱོགས་རེ་ལ་ཞེན་ན་ཉན་རང་གི་མཐར་ལྟུང་བ་དང༌། འོན་ཏེ་་་སྙིང་རྗེ་ཕྱོགས་རེ་ལ་ཞེན་ན་ཐར་པའི་འབྲས་བུ་མི་ཐོབ་པ་དང༌། གལ་ཏེ་་་ཉམས་མྱོང་ཕྱོགས་རེ་ཞེན་ན་འཁོར་བའི་སྡུག་བསྔལ་ལས་མི་ཐར་པ་དང༌། དེ་ལྟ་མིན་་་ཉམས་དང་རྟོགས་པའི་ཁྱད་པར་དཔེ་དང་བཅས་པ་སྟོན་པའོ། །བླ་མ་བསྟེན་པ་ལ་ལྔ་སྟེ།
བླ་མ་ལ་ལྟོས་མཚན་ཉིད་དང༌། །
བསྟེན་པའི་ཐབས་དང་ཕན་ཡོན་དང༌། །
མ་བསྟེན་པ་ཡི་ཉེས་པ་སྟེ། །
བླ་མས་གདམས་ངག་ཇི་ལྟར་བསྟན་པའི་ཐབས་ལ་ལྔ་སྟེ། གཉུག་མའི་་་དང་པོར་སེམས་གཞི་མེད་རྩ་བྲལ་དུ་ངོ་སྤྲད་པ་དང༌། རྩ་བ་དང་བྲལ་་་དེ་རྟོགས་ན་ཕྱི་ནང་གི་སྒྲོ་འདོགས་ཆོད་པར་བསྟན་པ་དང༌། གཉུག་མའི་་་མན་ངག་ཐོབ་པའི་ཡོན་ཏན་བསྟན་པ་དང༌། གང་ཞིག་་་མན་ངག་མ་ཐོབ་པའི་སྐྱོན་བསྟན་པ་དང༌། བླ་མས་་་བསྟན་ཐབས་དྲིས་ལན་དང་བཅས་པ་བསྟན་པའོ། །བླ་མ་བསྟེན་པའི་ཕན་ཡོན་ལ་གསུམ་སྟེ། བླ་མས་སྨྲས་པ་་་ཇི་ལྟར་རྟོགས་པའི་དཔེ་དང༌། དངོས་པོར་་་ཇི་ལྟར་རྟོགས་པའི་ཚུལ་དང༌། མཐོང་དང་ཐོས་དང་་་རྟོགས་པ་ཐམས་ཅད་སེམས་ཉིད་གཅིག་གི་རང་བཞིན་དུ་བསྟན་པའོ། །བླ་མས་མ་མཚོན་པའི་ཉེས་པ་ལ་བདུན་ཏེ། གཉུག་མའི་་་བླ་མས་མ་མཚོན་པར་འཁྲུལ་སྣང་གིས་བསླུ་བ་དང༌། བསམ་གཏན་་་བསམ་གཏན་དང་རབ་ཏུ་བྱུང་བས་མི་གྲོལ་བ་དང༌། ཁྱིམ་ན་་་ཁྱིམ་པའི་སྤྱོད་པས་མི་གྲོལ་བ་དང༌། གལ་ཏེ་་་དེ་རྣམས་ཀྱིས་མི་གྲོལ་བའི་འཐད་པ་དང༌། གང་ཞིག་བླ་མས་་་བླ་མ་མི་བསྟེན་པའི་གང་ཟག་བྱོལ་སོང་དུ་བསྟན་པ་དང༌། བསམ་གཏན་་་གཉུག་མ་བསམ་བརྗོད་དང་བྲལ་བར་བསྟན་པ་དང༌། རྒྱུད་མེད་་་དེ་ཉིད་བཅོས་མའི་ཉམས་ལ་སོགས་པས་མི་རྟོགས་པར་བསྟན་པའོ། །
ཉམས་སུ་བླང་བའི་ཐབས་ལ་བདུན་ཏེ།
ཟུང་འཇུག་དབུགས་དབྱུང་གནས་དང་ནི། །
གཉུག་མར་གཞག་དང་བཅོས་སྐྱོན་དང༌། །
བཅིངས་གྲོལ་ཁྱད་པར་སྤྱོད་ལམ་དང༌། །
ཉམས་མྱོང་གཞན་ལ་གསང་བ་སྟེ། །
འདི་ཚོ་ཚོགས་སུ་མི་བཤད་་་ཆགས་པའི་ལམ་ཉམས་སུ་མྱོང་བ་ལ་དབུགས་དབྱུང་བ་ལ་བཞི་སྟེ། ཟ་ཞིང་་་ཉམས་སུ་བླངས་པའི་ཐབས་དང༌། ཆོས་འདི་་་དེའི་སྐྱོན་བསྟན་པ་དང༌། གང་དུ་་་ཉམས་མྱོང་སྐྱེ་བའི་གནས་བསྟན་པ་དང༌། གཉིས་སུ་མི་བྱ་་་ཉམས་མྱོང་མཐར་ཕྱིན་པའི་ཚད་བསྟན་པའོ། །གཉུག་མ་ཕྱག་རྒྱ་ཆེན་པོའི་ངང་ལ་གཞག་པ་ལ་བཞི་སྟེ། དངོས་དང་དངོས་མེད་་་གཉུག་མའི་རང་བཞིན་བསྟན་པ་དང༌། བླ་མ་དམ་པ་་་རྟོགས་པའི་དོན་དེ་བརྗོད་དུ་མེད་པར་བསྟན་པ་དང༌། གདོད་ནས་དག་་་རྟོགས་པའི་ཡེ་ཤེས་བརྟན་ཅིང་འཁྲུལ་སྣང་རྗེ་འགག་ལ་འགྲོ་བར་བསྟན་པ་དང༌། གཉུག་མའི་་་ཡིད་གཉུག་མར་སྦྱངས་པའི་ཡོན་ཏན་བསྟན་པའོ། །བཅོས་མའི་སྐྱོན་བསྟན་པ་ལ་ལྔ་སྟེ། གཉུག་མའི་་་གྲུབ་མཐའ་ཐ་སྙད་ཀྱི་ང་རྒྱལ་གྱིས་དེ་ཉིད་མི་རྟོགས་པར་བསྟན་པ་དང༌། འཇིག་རྟེན་་་བསམ་གཏན་གྱི་སྐྱོན་བསྟན་པ་དང༌། རླུང་འཆིང་བའི་སྐྱོན་བསྟན་པ་དང༌། འདབ་ལྡན་་་རྩ་དང་ཐིག་ལེ་སྒོམ་པའི་སྐྱོན་བསྟན་པ་དང༌། ལུས་ངག་གི་དགེ་བས་མི་རྟོགས་པར་བསྟན་པའོ། །རླུང་འཆིང་བའི་སྐྱོན་བསྟན་པ་ལ་བཞི་སྟེ། རླུང་བཅིངས་པ་ལ་་་དེའི་སྐྱོན་དཔེ་དང་བཅས་ཏེ་བསྟན་པ་དང༌། འདི་ན་ཡིད་་་སྐྱོན་ངོས་གཟུང་བ་དང༌། ལྷན་ཅིག་སྐྱེས་་་ཡིད་གཉུག་མར་གཞག་ན་རླུང་རང་འགགས་ལ་འགྲོ་བར་བསྟན་པ་དང༌། གང་ཚེ་་་དེའི་ཡོན་ཏན་བསྟན་པའོ། །ལུས་ངག་གི་དགེ་བས་མི་རྟོགས་པར་བསྟན་པ་ལ་བཞི་སྟེ། གང་དུ་་་ཕྱི་རོལ་པའི་ལྷ་མཆོད་པས་མི་རྟོགས་པ་དང༌། ཀྱེ་ཧོ་བུ་ཉོན་་་འཆད་པ་དང་འདོན་པ་ལ་སོགས་པས་མི་རྟོགས་པ་དང༌། ཀྱེ་ཧོ་་་དེ་རྣམས་ཀྱིས་མི་རྟོགས་པའི་རྒྱུ་མཚན་དང༌། བློ་ནི་རྣམས་འགག་་་རྟོགས་ན་བཅོས་མའི་བསམ་གཏན་བསྒོམ་མི་དགོས་པར་བསྟན་པའོ། །བཅིངས་གྲོལ་ཁྱད་པར་ལ་དྲུག་སྟེ། འགྲོ་རྣམས་་་འཆིང་བྱེད་ངོས་བཟུང་ཞིང་དེ་ལས་གྲོལ་བའི་འབྲས་བུ་བསྟན་པ་དང༌། སེམས་ཉིད་་་འཁོར་འདས་སེམས་ལས་འབྱུང་ཞིང་དགོས་འདོད་སེམས་ལས་འབྱུང་བར་བསྟན་པ་དང༌། སེམས་འཆིང་པ་་་འཆིང་གྲོལ་གཉིས་ཀའི་བྱ་བ་རྟོགས་པ་གཅིག་གིས་བྱེད་པར་བསྟན་པ་དང༌། རྟོགས་པའི་ཡོན་ཏན་དང༌། མ་རྟོགས་པའི་སྐྱོན་དང༌། རྟོགས་པར་བྱེད་པའི་ཐབས་བསྟན་པའོ། །རྟོགས་པའི་ཡོན་ཏན་བསྟན་པ་ལ་གསུམ་སྟེ། སེམས་ནི་ནམ་མཁའ་་་སེམས་ཉིད་མཁའ་ལྟར་དག་པའི་འབྲས་བུ་དང༌། མཁའ་འདྲ་བྱས་ན་་་དེས་སྤང་བྱ་སྤོང་བའི་ཚུལ་དང༌། རླུང་དང་མེ་་་ཇི་ལྟར་འཆར་བའི་ཚུལ་བསྟན་པའོ། །མ་རྟོགས་པའི་སྐྱོན་ལ་གསུམ་སྟེ། ཁྱིམ་དང་ཁྱིམ་་་ཐོས་བསམ་གྱི་རྟོག་དཔྱོད་ལ་ཞུགས་པ་དང༌། ཐམས་ཅད་རོ་མཉམ་་་ཐམས་ཅད་ལ་རང་ཆས་སུ་གནས་ཀྱང་ཕྱི་ནང་གི་བྱ་བས་གཡེངས་པ་དང༌། བྱ་བ་བྱེད་དང་་་རྟོགས་པའི་ཡེ་ཤེས་ཤར་ན་གང་གིས་ཀྱང་བཅིང་གྲོལ་མེད་པར་ཤེས་པའོ། །རྟོགས་པར་བྱེད་པའི་ཐབས་ལ་གསུམ་སྟེ། འཇུར་བུས་་་སེམས་གློད་ན་གྲོལ་བ་དང༌། བཅིངས་པ་དག་་་སེམས་བཟུང་ན་འབྲོས་པའི་དཔེ་དང༌། ཀྱེ་ལགས་་་སེམས་ངོས་བཟུང་ཐམས་ཅད་དང་བྲལ་བར་བསྟན་པའོ། །གུས་པ་དང་སྤྱོད་ལམ་བསྟེན་ཚུལ་ལ་བདུན་ཏེ། གང་ཚེ་སློང་ན་་་ལུས་སློང་མོའི་སྤྱོད་པས་གསོ་བ་དང༌། དབྱེ་བ་རྣམ་པར་་་སེམས་བསྒོམ་བྱ་དང་སྒོམ་བྱེད་དང་བྲལ་བའི་ངང་ལ་གཞག་པ་དང༌། བླ་མའི་ལུང་་་དུས་ཐམས་ཅད་དུ་བླ་མའི་མོས་གུས་དང་མ་བྲལ་བར་ཉམས་སུ་བླངས་པའི་ཕན་ཡོན་དང༌། དེ་ལྟར་བསྟན་ནས་་་དེ་ཉིད་མ་འཁྲུལ་བར་ཤེས་པར་བྱོས་ཤིག་ཅེས་གདམས་པ་དང༌། ཁྱིམ་ན་་་རྟོགས་ལྡན་གྱི་བླ་མས་མ་ཟིན་ན་འབད་རྩོལ་ལ་དོན་མེད་པ་དང༌། གང་ཚེ་བླ་མས་་་གདམས་ངག་ཚིག་ཏུ་ཤེས་པས་རྒྱུད་ལ་ཡོན་ཏན་མི་འབྱུང་བ་དང༌། ཡུལ་རྣམས་་་ཐབས་སམ་རྟོགས་པར་ལྡན་པའི་རྣལ་འབྱོར་པ་ལ་ཡུལ་གྱི་ཉེས་པས་མི་ཚུགས་པར་བསྟན་པའོ། །གསང་ཞིང་ཉམས་སུ་བླང་བ་ལ་ལྔ་སྟེ། ཟླ་ལ་ཀུ་ཏ་་་བརྗོད་མེད་ཀྱི་དོན་བསྟན་པ་དང༌། ཁྱིམ་དང་་་དེ་བསམ་བརྗོད་ཀྱི་ཡུལ་ལས་འདས་པར་བསྟན་པ་དང༌། བདེ་གསང་་་དམིགས་བཅས་དང་དམིགས་མེད་ཀྱི་ཁྱད་པར་བསྟན་པ་དང༌། ཡུལ་གྱིས་མཚོན་་་ཡུལ་ཐབས་སུ་ཤེས་ན་མཚོན་བྱེད་དུ་བསྟན་པ་དང༌། དེ་ཚེ་བདག་དང་་་གཉུག་མའི་ངོ་བོ་མཐོང་ན་བཅོས་མའི་འབད་རྩོལ་མི་དགོས་པར་བསྟན་པའོ། །
རྟོགས་པ་ཤར་བའི་ཆོས་ནི་བཅུ་གཉིས་ཏེ།
གཅིག་ཏུ་རྟོགས་དང་སྒྲོ་འདོགས་ཆོད། །
ལྷན་ཅིག་སྐྱེས་དང་མི་ཟད་སྟེར། །
དགག་སྒྲུབ་མེད་དང་རིན་ཆེན་དང༌། །
ཆོས་ཀུན་འབྱུང་ནས་རྟེན་འབྲེལ་དང༌། །
ས་ལམ་བགྲོད་དང་ཁྱད་པར་དང༌། །
མུན་སེལ་དངོས་གྲུབ་མཆོག་ཐོབ་པའོ། །
དུ་མ་རོ་གཅིག་ཏུ་བསྟན་པ་ལ་གཉིས་ཏེ། རྟོགས་པར་གྱུར་ན་་རྟོགས་པའི་དུས་ན་ཐམས་ཅད་དེ་ཉིད་དུ་འཆར་བ་དང༌། ཀློག་པ་དེ་ཡིན་་་ཕྱི་ནང་གི་ཐོས་བསམ་ལ་སོགས་པ་ཐམས་ཅད་ཀྱང་དེ་ཉིད་དུ་ཤེས་པར་གྱུར་པའོ། །ཕྱི་ནང་གི་སྒྲོ་འདོགས་ཆོད་པ་ལ་གཉིས་ཏེ། དེར་ནི་་་ནང་གི་སྒྲོ་འདོགས་ཆོད་པར་བསྟན་པ་དང༌། མདུན་དང་་་ཕྱིའི་སྒྲོ་འདོགས་ཆོད་པར་བསྟན་པའོ། །ལྷན་ཅིག་སྐྱེས་པར་བསྟན་པ་ལ་གསུམ་སྟེ། དབང་པོ་གང་དུ་་་ལྷན་ཅིག་སྐྱེས་པའི་དོན་བསྟན་པ་དང༌། དེར་ནི་རྨོངས་པས་་་དེ་རྟོགས་ན་འཁོར་བའི་ཆུ་བོ་འཆད་པར་བསྟན་པ་དང༌། འདི་ནི་བདེ་་་དེ་སོ་སོ་རང་གིས་རིག་པར་བསྟན་པའོ། །དེ་ཉིད་མི་ཟད་པའི་གཏེར་དུ་བསྟན་པ་ལ་ལྔ་སྟེ། མིག་མི་འཛུམ་་་རྟོགས་པ་བརྟན་པའི་ཚད་བསྟན་པ་དང༌། ཇི་སྲིད་དབང་པོའི་་་དེ་རང་གི་རྒྱུད་ལ་སྦྱོར་ཅིག་པར་གདམས་པ་དང༌། གང་ཞིག་གང་ལ་་་ཐ་སྙད་ཀྱི་བསྟན་བཅོས་མཁས་པས་མི་རྟོགས་པ་དང༌། གླང་ཆེན་་་དེ་རྟོགས་ན་འབད་རྩོལ་གྱི་སྡུག་བསྔལ་ཐམས་ཅད་དང་བྲལ་བ་དང༌། གསོན་པ་གང་ཞིག་་་སེམས་སྐྱེ་རྒ་ན་འཆི་དང་བྲལ་བ་དེ་མི་ཟད་པའི་གཏེར་དུ་བསྟན་པའོ། །འཁོར་འདས་ལ་དགག་སྒྲུབ་མེད་པར་བསྟན་པ་ལ་གསུམ་སྟེ། གང་ཞིག་སེམས་་་རྣམ་རྟོག་ཆོས་སྐུའི་རང་བཞིན་དུ་བསྟན་པ་དང༌། གང་ཞིག་བསྟན་་་དེ་རྟོགས་པས་རེ་དྭོགས་ཀྱི་སྡུག་བསྔལ་དབྱིངས་སུ་ཡལ་བར་བསྟན་པ་དང༌། ཇི་ལྟར་ཆུ་ལ་་་སྐྱོན་ཡོན་སེམས་ཆོས་ཉིད་དུ་རོ་གཅིག་པར་བསྟན་པའོ། །དེ་ཉིད་ཆོས་ཐམས་ཅད་ཀྱི་འབྱུང་གནས་སུ་བསྟན་པ་ལ་ལྔ་སྟེ། ལྷན་ཅིག་་་ཞེ་འདོད་ཀྱི་གྲུབ་མཐས་དོན་མི་རྟོགས་པར་བསྟན་པ་དང༌། རྦ་རླབས་མེད་པའི་་་རྟོགས་པའི་སེམས་ཇི་ལྟར་གཞག་པ་དང༌། གང་ཡང་སྔ་ན་་་ཡུལ་སེམས་གཉིས་མེད་དུ་བསྟན་པ་དང༌། གང་ཚེ་ལུས་དང་་་ཡུལ་ཐམས་ཅད་ཆོས་ཉིད་ལ་ལོངས་སྤྱོད་པར་བསྟན་པ་དང༌། ང་ཡིས་རྩེད་མོ་་་ལོངས་སྤྱོད་པས་ཆོག་པའི་འཐད་པ་བསྟན་པའོ། །དེ་ཉིད་རྟེན་འབྲེལ་ཕུན་སུམ་ཚོགས་པ་ལས་སྐྱེ་བ་ལ་གསུམ་སྟེ། བདག་པོ་ཟ་ཞིང་་་ལྷན་ཅིག་སྐྱེས་པའི་དགའ་བ་རྟེན་འབྲེལ་གྱི་མཐུ་ལས་སྐྱེས་པ་དང༌། ཟ་ཞིང་འཐུང་ལ་་་རྒྱུན་མི་ཆད་པའི་བསམ་གཏན་ལ་སྒོམ་དུ་མེད་པར་བསྟན་པ་དང༌། ས་གསུམ་གང་དུའང་་་རྒྱུ་རྐྱེན་འཛོམ་ན་རྟོགས་པ་རང་དབང་མེད་པར་འཆར་བར་བསྟན་པའོ། །ས་ལམ་རྟོགས་པས་བགྲོད་པ་ལ་གསུམ་སྟེ། ཡི་གེ་པ་་་བརྗོད་མེད་ཀྱི་དོན་མ་རྟོགས་ན་བརྗོད་པ་དོན་མེད་པར་བསྟན་པ་དང༌། དམ་པ་སོམས་དང་་་དེས་ས་ལམ་ཇི་ལྟར་བགྲོད་པར་བསྟན་པ་དང༌། ལུས་མེད་ལུས་་་དེ་ཤེས་པའི་ཕན་ཡོན་བསྟན་པའོ། །ཟག་བཅས་ཟག་མེད་ཁྱད་པར་ལ་གསུམ་སྟེ། བསྒྲུབ་ཡིག་་་ཟག་བཅས་ལས་ཟག་མེད་རྟོགས་ཚུལ་བསྟན་པ་དང༌། རྐྱེན་བྲལ་གསུམ་ནི་་་དེའི་དོན་ངོས་གཟུང་བ་དང༌། ཟག་བཅས་ཀྱི་ཡོན་ཏན་གློ་བུར་བར་བསྟན་པའོ། །ཟག་བཅས་ཡོན་ཏན་གློ་བུར་བར་བསྟན་པ་ལ་བཞི། གང་ཞིག་གསུམ་་་དེ་དོན་དམ་པ་མ་ཡིན་པ་དང༌། མ་ལུས་རང་བཞིན་་་དེ་ལས་དོན་དམ་པ་མི་རྟོགས་པ་དང༌། རྡོ་རྗེ་པདྨ་་་དེས་སངས་རྒྱས་ཀྱིས་མཛད་པ་མི་བྱེད་པ་དང༌། ཡང་ན་་་རྟེན་འབྲེལ་འཛོམ་ན་དབང་པོ་རབ་འགའ་ཙམ་གྱིས་རྟོགས་པར་བསྟན་པའོ། །དེས་མ་རིག་པའི་མུན་པ་སེལ་བར་བསྟན་པ་ལ་གསུམ་སྟེ། གྲོགས་དག་་་དེ་འཆར་བའི་དུས་བསྟན་པ་དང༌། མུན་ནག་་་འཆར་བའི་ཚུལ་དཔེ་དང་བཅས་པ་བསྟན་པ་དང༌། སྡུག་བསྔལ་་་རྣམ་རྟོག་ནུབ་པ་དང་སྐུ་གསུམ་འཆར་བ་དུས་མཉམ་དུ་བསྟན་པའོ། །མཆོག་གི་དངོས་གྲུབ་སྒྲུབ་པ་ལ་གཉིས་ཏེ། ཀྱེ་ཧོ་་་གྲུབ་མཐའ་ངན་པའི་སྐྱོན་རང་གྲོལ་ལ་འགྲོ་བ་དང༌། མཆོག་ཏུ་་་དེ་རང་དངོས་གྲུབ་ཀྱི་དམ་པར་བསྟན་པའོ། །དེ་ཉིད་སྐྱོང་བ་ལ་ལྔ་སྟེ།
སྟོང་ཉིད་གླང་ཆེན་ལྟ་བུ་དང༌། །
དབྱེར་མེད་པ་དང་ངེས་མེད་གནས། །
མ་བརྟན་བར་དུ་བསྐྱང་བ་སྟེ། །
དུས་རྟག་ཏུ་སྟོང་པ་ཉིད་དུ་བསྐྱང་བ་ལ་གཉིས་ཏེ། ཡུལ་གཉིས་་་གཟུང་ཡུལ་རང་བཞིན་གྱིས་རྣམ་པར་དག་པས་འཛིན་རྟོག་རང་གྲོལ་ལ་གཏང་བ་དང༌། རྨོངས་པ་དག་ལ་་་གཟུང་འཛིན་གྱི་རྩ་བ་སྟོང་པ་ཉིད་དང་བྲལ་མ་མྱོང་བར་ཤེས་པར་བྱའོ། །གླང་པོ་ཆེ་ཡན་པ་ལྟར་བསྐྱང་བ་ལ་གསུམ་སྟེ། སེམས་ཀྱི་་་སེམས་ཀྱི་གླང་པོ་ཡན་ཐུབ་བམ་མི་ཐུབ་བདག་ཉིད་ལ་དྲི་བ་དང༌། ནམ་མཁའི་་་ཇི་ལྟར་ཡན་དུ་གཞུག་པ་དང༌། ཡུལ་གྱི་་་ཡན་ཡང་འགྲོ་ས་མེད་པར་བསྟན་པའོ། །འཁོར་འདས་དབྱེར་མེད་ཀྱི་ངང་ལ་གཞག་པ་ལ་གསུམ་སྟེ། གང་ཞིག་འཁོར་བ་་་སེམས་གཉིས་འཛིན་གྱི་དྲི་མ་དང་བྲལ་བར་རྟོགས་པ་དང༌། ཡིད་ཀྱི་་་ཇི་སྲིད་སྒོམ་དུ་ཡོད་ཀྱི་བར་དུ་སྐྱོན་ཅན་དུ་བསྟན་པ་དང༌། བསྒོམ་པ་དམིགས་་་བསྒོམ་དུ་མེད་པའི་བསྒོམ་བླ་མའི་དྲིན་གྱིས་འཆར་བར་བསྟན་པའོ། །ངེས་མེད་ཀྱི་གནས་སུ་བསྐྱང་བ་ལ་གསུམ་སྟེ། ནགས་སུ་་་ཐམས་ཅད་དེ་ཉིད་དུ་རྟོགས་ན་གནས་ཀྱི་བླང་དོར་དང་འབྲལ་བ་དང༌། ཡིད་ཀྱི་དྲི་མ་་་ཡིད་ཀྱི་དྲི་མ་དག་ན་མི་མཐུན་པའི་ཕྱོགས་མེད་པ་དང༌། ནགས་དང་ཁྱིམ་་་ཐམས་ཅད་དེ་ཉིད་དུ་བརྟེན་ཅིང་བསྐྱང་བའོ། །མཉམ་རྗེས་མེད་པར་མ་བརྟན་གྱི་བར་དུ་བསྐྱང་བ་ལ་གཉིས་ཏེ། དེ་ནི་བདག་ཡིན་་་རྗེས་ཀྱི་སྣང་བས་འཆིང་མི་ནུས་ཀྱང་དབྱེར་མེད་དུ་བྱ་བ་དང༌། བདག་དང་གཞན་་་རང་སྣང་སངས་རྒྱས་པའི་དུས་སུ་གཞན་སྣང་ཤུལ་དུ་མ་ལུས་པར་བསྟན་པའོ། །
འབྲས་བུའི་འཆར་ལུགས་ལ་གསུམ་སྟེ།
སྐུ་གསུམ་རང་བཞིན་རྒྱུ་དང་ནི། །
འཕྲིན་ལས་གསུམ་ནི་འབྲས་བུ་སྟེ། །
སྐུ་གསུམ་འཆར་ཚུལ་ལ་བཞི་སྟེ། གཉིས་མེད་སེམས་ཀྱི་་་རང་དོན་ཆོས་སྐུའི་ཐོབ་ཚུལ་དང༌། སྙིང་རྗེའི་མེ་ཏོག་་་གཞན་དོན་གཟུགས་སྐུའི་འཆར་ཚུལ་དང༌། སྟོང་པའི་སྡོང་པོ་་་ལྷུན་གྲུབ་ཀྱི་འབྲས་བུ་ཤུགས་ལ་འབྱུང་བར་བསྟན་པ་དང༌། བདེ་བ་འདི་ནི་་་དེ་གདུལ་བྱ་རང་རང་གི་སེམས་ཀྱི་སྣང་བར་བསྟན་པའོ། །རྒྱུའི་ཁྱད་པར་ལ་གཉིས་ཏེ། སྟོང་པའི་སྡོང་པ་དམ་པ་་་ཐབས་ཤེས་རབ་ཕྱོགས་རེ་བས་འབྲས་བུ་མི་ཐོབ་པར་བསྟན་པ་དང༌། ས་བོན་གཅིག་ལ་་་རྣམ་གྲོལ་གྱི་འབྲས་བུ་བསྟན་པའོ། །འབྲས་བུའི་མཆོག་སངས་རྒྱས་ཀྱི་ཕྲིན་ལས་གཞན་དོན་འབྱུང་བར་བསྟན་པ་ལ་གཉིས་ཏེ། གང་ཞིག་འདོད་པ་་་མཐུན་པའི་དཔེ་དང༌། གཞན་ལ་་་དེ་དོན་དང་སྦྱར་བར་བསྟན་པའོ། །བསྡུས་དོན་ལས་ཀྱང་བསྡུས་པའི་དོན་བསྟན་པ་རྫོགས་སོ།། །།
རྒྱའི་བནྡེས་ཅུང་ཟད་གསལ་བར་བྱས། །བླ་མ་ཡི་དམ་བཟོད་པར་གསོལ། །མཁའ་མཉམ་ཀུན་ལ་ཕན་གྱུར་ནས། །ཀུན་གྱིས་དེ་ཉིད་རྟོགས་པར་ཤོག །
དཔལ་ལྡན་བདེ་ཆེན་མགོན་པོ་བདག་ཉིད་ཀྱིས་བྱིན་གྱིས་རླབས་ཤིང༌། །
མཁའ་འགྲོ་མ་བཞིའི་བདུད་རྩིའི་ཆུ་ནི་འཇིག་རྟེན་རྣམ་རྟོག་བཅོམ། །
མདའ་མཁན་མའི་བརྡའ་རྣམས་གྲོལ་ནས་ཉམས་མྱོང་མགུར་དུ་བཞེངས། །
སྐལ་ལྡན་བྱིན་གྱིས་རླབས་མཛད་ས་ར་ཧ་ལ་ཕྱག་འཚལ་ལོ། །
གླང་ཆེན་རི་དྭགས་རྒྱལ་པོ་མཆོག་ཏུ་ཕམ་པར་འདོད་པ་ལྟར། །
རྣལ་འབྱོར་མཆོག་གིས་རྟོགས་ཚད་བདག་གིས་དབྱེ་བར་མི་ནུས་ཀྱང༌། །
སྨན་གྱིས་མཐུས་ནི་ཤྲ་བའི་ལྕགས་ཀྱང་སྙི་བར་བཟའ་བཏུང་ལྟར། །
བླ་མའི་དྲིན་གྱིས་དབྱེ་བར་ནུས་པ་ཅུང་ཟད་ཙམ་ཞིག་བརྗོད། །
དོ་ཧ་ཚིགས་སུ་བཅད་པ་བཞི་བཅུ་པ་ལ་གསུམ་སྟེ་། གཞི་ལམ་འབྲས་བུའི་ངོ་བོས་མདོར་བཞག་པ་དང༌། དབྱེ་བས་རྒྱས་པར་བཤད་པ་དང༌། དྲི་མ་མེད་པའི་སེམས་འཆིང་བ་དང་བྲལ་བས་སྐབས་ཀྱི་དོན་བསྡུ་བའོ། །
དེ་ལ་དང་པོ་བདུད་ཀྱིས་སྟོབས་རབ་ཏུ་འཇོམས་པ་ལ་ཕྱག་འཚལ་ལོ། །ཞེས་བྱ་བ་ལ། བདུད་ནི་བདག་ཏུ་འཛིན་པ་སྟེ་། ང་བདག་གིས་རྣམ་པར་རྟོག་པ་ཡིན་ལ།་སྟོབས་ནི་ནུས་པ་ཡིན་པས་བདག་ཏུ་འཛིན་པའི་ནུས་པས་འདོད་ཆགས་ལ་སོགས་པའི་དབང་དུ་གྱུར་ཅིང་ལས་བསགས་ནས་འཁོར་བར་འཁྱམས་པའོ། །རབ་ཏུ་འཇོམས་པར་བྱེད་པ་ནི་འདིས་འཇོམས་པར་བྱེད་པ་སྟེ། སེམས་ལྷན་ཅིག་སྐྱེས་པ་གཉིས་སུ་མེད་པའི་ཡེ་ཤེས་དང༌། དེ་ངོ་སྤྲོད་པར་བྱེད་པའི་བླ་མའོ། །ཕྱག་འཚལ་བ་ནི་ལུས་ངག་ཡིད་གསུམ་མངོན་པར་འདུད་པའོ། །
ཇི་ལྟར་བྱ་བ་ལ་སོགས་པ་གསུངས་ཏེ། དང་པོ་བློ་ཇི་ལྟར་འཁྲུལ་པའི་ཚུལ་ནི།
ཇི་ལྟར་རླུང་གིས་བརྒྱབ་པས་མི་གཡོ་བའི། །
ཆུ་ལ་གཡོ་བས་རྦ་རླབས་རྣམས་སུ་འགྱུར། །
དེ་ལྟར་རྒྱལ་པོས་མདའ་བསྣུན་སྣང་བ་ཡང༌། །
གཅིག་ཉིད་ན་ཡང་རྣམ་པ་སྣ་ཚོགས་བྱེད། །
ཇི་ལྟར་རྨོངས་པས་བཀོག་ནས་བལྟས་པ་ཡིས། །
མར་མེ་གཅིག་ཉིད་གཉིས་སུ་སྣང་བ་ལྟར། །
དེ་ལ་བལྟ་བྱ་ལྟ་བྱེད་གཉིས་མེད་ལ། །
ཀྱེ་མ་བློ་ནི་གཉིས་ཀྱི་དངོས་པོར་སྣང༌། །
ཇི་ལྟར་རླུང་གིས་ཞེས་བྱ་བའི་ཚིགས་སུ་བཅད་པ་གཉིས་ཀྱིས་སྟོན་ཏེ། འདིར་གཞུང་གིས་དཔེར་གྱིས་དོན་ལྟར་བྱས་ནས། ཕྱེད་དང་པོ་དཔེར་བྱས་ནས། ཕྱེད་ཕྱི་མ་ལས་ས་ར་ཧ་ལ་རྐྱེན་དུ་མ་དང་འབྲེལ་པ་ལས། ད་རྒྱལ་པོས་དུ་མ་མཐོང་ཡང་ས་ར་ཧའི་དངོས་པོ་གཅིག་ལས་མ་འདས་པ་ཡིན་ནོ། །ཞེས་བྱ་བའི་དོན་དུ་སྣང་ཡང་ཕྱེད་ཕྱི་མ་ཉིད་ཀྱང་དཔེ་བྱས་ལ་དཔེ་གཉིས་ཀྱིས་དོན་གཅིག་མཚོན་པར་བྱེད། དོན་ཡང་ཤུགས་ལས་བལྟས་པར་ཤེས་པར་བྱའོ། །
དེ་ལ་ཇི་ལྟར་རྒྱ་མཚོ་ཆེན་པོ་རྐྱེན་དང་མ་བྲལ་ན། མི་གཡོ་བའི་ཆུ་མིན་ལ་རྐྱེན་རླུང་གིས་རླབས་པས་གཡོ་བ་རྦ་རླབས་སུ་འགྱུར་ཏེ། ཕྱོགས་ཐམས་ཅད་ནས་རྒྱབ་པས་རྦ་དང༌། ཕྱོགས་གཅིག་ནས་རྒྱབ་པས་རླབས་རྣམས་སུ་འགྱུར་མོད་ཀྱིས། རྦ་དང་རླབས་དེ་ནི་ཆུ་ཉིད་ཡིན་གྱིས། གཞན་མ་ཡིན་པ་བཞིན་དུ་སེམས་རང་བཞིན་གྱིས་མི་གཡོ་བའི་རྒྱ་མཚོ་ཆུ་ལ། གཉིས་འཛིན་གྱི་རྣམ་པར་རྟོག་པའི་རླུང་གིས་རྒྱབ་པས་གཡོ་བས་ཉོན་མོངས་རྦ་རླབས་རྣམས་སུ་འགྱུར་རོ། །སྡུག་པ་དང་མི་སྡུག་པ་ལ་སོགས་པ་སྣ་ཚོགས་སུ་རྟོགས་པ་ལས་ཆགས་སྡང་སྣ་ཚོགས་ཀྱི་རྦ་རླབས་དང༌། སྡུག་པ་ལ་སོགས་རེ་རེ་རྟོག་པ་ལ་ནི་འདོད་ཆགས་ལ་སོགས་རྦ་རླབས་སུ་འགྱུར་མོད་ཀྱིས་། རྣམ་པར་རྟགོ་པ་དང་ཆགས་སྡང་གིས་རྦ་རླབས་དེ་དག་ནི་ཆུ་དང་རླབས་བཞིན་དུ། སེམས་ཉིད་རང་བཞིན་གྱིས་འོད་གསལ་བ་ལས་ཐ་མི་དད་པར་ཤེས་པར་བྱའོ། །དེ་ལྟར་ཞེས་བྱ་བ་ནི་ཆུ་དང་རླབས་དེ་དག་སྣ་ཚོགས་རོ་གཅིག་ཏུ་མཚོན་པའི་དཔེ་ཡིན་པ་དེ་ལྟར། ས་ར་ཧའི་ངོ་བོ་གཅིག་ལ་རྐྱེན་ཐ་དད་པར་སྣང་ཡང་ངོ་བོ་གཅིག་ཉིད་ཡིན་པས་འདིས། སྣ་ཚོགས་རོ་གཅིག་གི་དཔེ་ཡིན་ཞེས་བྱའམ། ཡང་ན་དེ་ལྟར་ཟེར་ཡང་ཅི་ལྟར་ཞེས་བྱ་འདོན་པ་ཞེས་བྱའོ། །
ཅི་ལྟར་རྒྱལ་པོ་མ་ཧཱ་ཕ་ལས་མདའ་བསྣུན་སྣང་ཞིང་མཐོང་བ་ཡང་ལུས་ཀྱིས་ངོ་བོ་གཅིག་ཉིད་ཡིན་ན་ཡང་རིགས་བྱེད་འདོན་པའི་རྐྱེན་གྱིས་བྲམ་ཟེ་དང༌། བསླབ་པ་བཤྲུང་བའི་རྐྱེན་གྱིས་རབ་ཏུ་བྱུང་བ་དང༌། མདའ་མཁན་མ་དང་འགྲོགས་པའི་རྐྱེན་གྱིས་རྣལ་འབྱོར་བ་ལ་སོགས་པ་སྣ་ཚོགས་སུ་བྱེད་པར་མཐོང་ཡང་གཅིག་ཉིད་ཡིན་པ་བཞིན། སྡུག་བསྔལ་ལ་སོགས་པའི་རྐྱེན་གྱིས་རྣམ་པར་རྟོག་པ་སྣ་ཚོགས་སུ་སྣང་བ་ཡང་སེམས་ཉིད་གཉུག་མའི་ངོ་བོ་གཅིག་ལས་མ་གཡོས་བྱ་བའི་དོན་ཏོ། །
དེ་ལྟར་སེམས་ཉིད་ཀྱི་ངོ་བོ་གཅིག་ལ་སྣ་ཚོགས་སུ་འཁྲུལ་པར་བསྟན་ནས། འཁྲུལ་པའི་རྒྱུ་གཟུང་བ་དང་འཛིན་པ་གཉིས་སུ་མེད་པ་ལ་གཉིས་སུ་མེད་པ་ཡིན་པར་བསྟན་པའི་ཕྱིར།
ཇི་ལྟར་རྨོངས་པས་མིག་གི་ཡ་ཕུག་བརྩིར་ནས་བལྟས་པས། མར་མེ་གཅིག་ལ་གཉིས་སུ་མཐོང་བས། འགྱུར་བ་དེ་ལྟར་བལྟ་བར་བྱ་བའི་ཡུལ་དང༌། བལྟ་བྱའི་ཤེས་པ་གཉིས་སུ་མེད་པའི་ཆོས་ཉིད་ལ། བློ་ནོ་བལྟའ་བྱ་དང་བལྟའ་བྱེད་གཉིས་ཀྱིས་དངོས་པོར་སྣང་ངོ༌། །ཀྱེ་མ་ཞེས་བྱ་བ་ནི། མི་འོས་པ་ལ་སྣང་བས་ཡ་མཚན་པའམ། ཡིད་མུག་པའི་དོན་ཏེ། དེ་ནི་རིག་པས་བསྒྲུབ་པར་མི་བྱ་སྟེ། སོ་སོ་རང་གིས་རིག་པའི་ཡེ་ཤེས་ལ་དྲིས་ཤིག །
ལྷན་ཅིག་སྐྱེས་པའི་གནས་ལུགས་ཀྱིས་ཀུན་ལ་ཁྱབ་པའི་དཔེ་ནི།
ཁྱིམ་དུ་མར་མེ་མང་པོ་སྤར་གྱུར་ཀྱང༌། །
མིག་མེད་པ་ལ་མུན་པར་གནས་པ་ལྟར། །
ལྷན་ཅིག་སྐྱེས་པས་ཐམས་ཅད་ཁྱབ་བྱས་ཀྱང༌། །
ཉེ་ཡང་རྨོངས་པ་དག་ལ་ཤིན་དུ་རིང༌། །
ཁྱིམ་དུ་ཞེས་བྱ་བའི་ཚིགས་སུ་བཅད་པ་གཅིག་གིས་སྟོན་ཏེ། དཔེར་ན་ཁྱིམ་དུ་མར་མེ་བརྒྱ་སྟོང་མང་པོ་སྦར་བར་གྱུར་ནས་རང་གིས་ལུས་དང་ས་ཕྱོགས་དེ་ཐམས་ཅད་འོད་ཀྱིས་ཁྱབ་པར་བྱས་ཀྱང༌། མུན་པའི་ལྟོ་བ་ཉིད་ནས་མིག་མེད་ལ་སྣང་བའི་ལོ་རྒྱུས་མེད་པར་རྟག་ཏུ་མུན་པར་གནས་ཤིང༌། རང་དང་ཕྱོགས་དེ་ན་ཁྱབ་པར་མི་ཤེས་བཞིན་དུ། སེམས་ཅན་འཁོར་བ་ཐོག་མ་མེད་པའི་དུས་ནས་ཤེས་རབ་དང་ཡེ་ཤེས་ཀྱི་མིག་བྱེ་མ་མྱོང་བའི་དམུན་ལོང་ཐམས་ཅད་ལའང་སེམས་ཉིད་ཆོས་ཉིད། གཉུག་མ་རང་བཞིན་གྱིས་རྣམ་པར་དག་པ་ལྷན་ཅིག་སྐྱེས་པའི་འོད་ཀྱིས་ཁྱབ་པར་བྱས་ཀྱང༌། ཤེས་རབ་དང་ཡེ་ཤེས་ཀྱིས་མིག་མེད་པའི་རྨོངས་པ་དག་ལ་ཤིན་ཏུ་རིང་བ་དང་ཁྱད་པར་མེད་དེ། རང་ཉིད་དང་སེམས་ཅན་ཐམས་ཅད་ལྷན་ཅིག་སྐྱེས་པས་ཁྱབ་པར་མ་མཐོང་ངོ༌། །ཉེ་ཡང་ཞེས་བྱ་བ་ནི། རང་ལ་ཁྱབ་ཀྱང་ཞེས་བྱ་བའི་དོན་ཏོ། །
སྦས་པ་མེད་པའི་ཆོས་ཉིད་ལ། །
མཐོང་བ་མེད་པའི་མུན་ལོང་འདྲ། །
མིག་མཁན་རྒྱལ་པོའི་མན་ངག་གིས། །
བློའི་མིག་ནི་དབྱེ་བར་བྱོས། །
ཞེས་བྱ་བ་ནི་བསྡུ་བའི་ཚིགས་སུ་བཅད་པའོ། །
དོན་རྟོགས་པའི་ཚུལ་རབ་ཏུ་དབྱེ་བ་ནི།
ཆུ་བོ་སྣ་ཚོགས་པ་ཡང་རྒྱ་མཚོ་གཅིག་ཉིད་དང༌། །
བརྫུན་པ་དུ་མ་དག་ཀྱང་བདེན་པ་གཅིག་གིས་འཇོམས། །
ཉི་མ་གཅིག་དང་སྣང་བར་གྱུར་པ་ཡིས། །
མུན་པ་དུ་མ་དག་ཀྱང་འཇོམས་པར་བྱེད། །
ཆུ་བོ་སྣ་ཚོགས་ཞེས་བྱ་བའི་ཚིགས་སུ་བཅད་པ་གཅིག་གིས་སྟོན་ཏེ། སྣ་ཚོགས་རོ་གཅིག་རྒྱ་མཚོའི་ཆུ་དང་འདྲ་བར་ཤེས་པར་བྱ་བ་དང༌། དཔག་ཤུ་དང༌། སི་ཏི་དང༌། རྫུན་པ་དུ་མའི་རང་བཞིན་བདེན་པ་གཅིག་ཏུ་ཤེས་པར་བྱ་བ་དང༌། མ་རིག་པ་རྟོག་པའི་སྣང་བས་འཇོམས་པར་ཤེས་པར་བྱའོ། །དང་པོ་གཾ་ག་དང༌། སྤག་ཤུ་དང༌། སི་ཏི་དང༌། ཡ་མུ་ན་ལ་སོགས་པའི་ཆུ་བོ་སྣ་ཚོགས་པ་རྣམས་ཀྱང་རྒྱ་མཚོ་ཆེན་པོ་བ་ཚྭ་ཅན་ཕྱིན་པའི་ཚེ། སྒྲུབ་ཚྭ་ཅན་དུ་རོ་གཅིག་པར་འགྱུར་གྱིས་ཐ་དད་ཡོད་པ་མ་ཡིན་ནོ། །དེ་བཞིན་དུ་རྣམ་པར་རྟོག་པས་སྣ་ཚོགས་སུ་བཏགས་པའི་སྣང་བ་འདི་དག་ཐམས་ཅད་ཀྱང་ཆོས་ཉིད་རོ་གཅིག་རྟོགས་པའི་ཡེ་ཤེས་ཀྱི་རྒྱ་མཚོ་ནི། ལྷན་ཅིག་སྐྱེས་པའི་ངོ་བོར་རོ་གཅིག་པ་ཉིད་དུ་གྱིས། ཐ་དད་དུ་བྱ་བ་མི་དམིགས་སོ། །
རྫུན་པ་དུ་མའི་རང་བཞིན་བདེན་པ་གཅིག་ཤེས་པར་བྱ་བ་ནི། ཆུ་བོ་སྣ་ཚོགས་ལ་རང་བཞིན་གཤེར་བ་གཅིག་ལས་མེད་པ་དང༌། བུ་རམ་རྣམ་པ་སྣ ་ཚོགས་ལ་རང་བཞིན་མངར་བ་གཅིག་ལས་མེད་པ་དང༌། མེའི་ཕུང་པོ་སྣ་ཚོགས་ལ་རང་བཞིན་ཚ་བ་གཅིག་ལས་མེད་པ་དང༌། སྣང་བ་བརྫུན་པ་སྣ་ཚོགས་ལ་རང་བཞིན་སྟོང་པའི་བདེན་པ་གཅིག་ལས་མེད་པའོ། །འཇོམས་པ་ནི་དེའི་ངོ་བོར་རྟག་ཏུ་བཅོམ་ན་འདུག་གམ་བསམ། བདེན་པ་གཉིས་མེད་རྟོགས་པའི་ངོ་བོར་སྣ་ཚོགས་མི་དམིགས་པར་འཇོམས་པའོ། །
མ་རིག་པའི་མུན་པའི་ཚོགས་རྟོགས་པའི་ཡེ་ཤེས་ཀྱིས་སྣང་བས་འཇོམས་པར་བྱེད་པ་ནི། དཔེར་ན་ཉི་མ་གཅིག་གིས་མུན་པ་མ་ལུས་པར་འཇོམས་པ་དང༌། སྣང་བར་གྱུར་པ་དུ་མས་མུན་པ་དུ་མ་འཇོམ་པ་སྟེ། སྣང་བར་གྱུར་པ་ནི་སྣང་བའི་བྱེ་བྲག་སྟེ། མར་མེའི་སྣང་བས་ཁྱིམ་གྱི་ནང་གི་མུན་པ་ཅུང་ཟད་འཇོམས་པ་སྟེ། སྐར་མའི་ཚོགས་ཀྱིས་ཀྱང་ས་གཞི་དང་རྩི་ཤིང་ལ་སོགས་མུན་པའི་དམག་ཆེན་པོ་ཅུང་ཟད་འཇོམས་པ་དང༌། ཟླ་བའི་དཀྱིལ་འཁོར་གྱིས་འོད་ཀྱིས་སྣང་བས། མུན་པའི་ཚོགས་ཕལ་ཆེར་འཇོམ་པ་དང༌། ཉི་མའི་འོད་ཀྱིས་སྣང་བས་ནི་མུན་པའི་ཚོགས་མ་ལུས་པར་འཇོམས་པར་བྱེད་པ་བཞིན་དུ། དྲན་པ་སེམས་སུ་ཤེས་པས་ནི། གཟུང་བ་དང་འཛིན་པ་གཉིས་སུ་རྟོག་པའི་མུན་པ་འཇོམས་སོ། །དྲན་པ་མེད་པ་ནི་གཉིས་སུ་མེད་པ་སྙམ་པའི་རྟོག་པ་འཇོམས་སོ། །སྐྱེ་བ་མེད་པ་ནི་དྲན་པ་མེད་པའི་ཏིང་ངེ་འཛིན་གནས་པར་རློམ་པའི་མུན་པ་འཇོམས་སོ། །བློ་ལས་འདས་པ་ནི་སྐྱེ་བ་མེད་པ་ཅེས་བྱ་བའི་མིང་དང་ཐ་སྙད་དུ་བྱེད་པའི་མུན་པ་འཇོམས་སོ། །
ཡང་ན་ཅིག་ཅར་བའི་རྟེན་གྱི་གང་ཟག་གིས་རྣམ་པར་རྟོག་པའི་མུན་པ་མ་ལུས་པ་གཉིས་སུ་མེད་པའི་ཡེ་ཤེས་ཀྱིས་སྣང་བ་ཅིག་ཁོ་ནའོ། །དེས་སྐད་ཅིག་མ་གཅིག་གིས་འཇོམས་ཏེ། འཁོར་བ་ཐོག་མ་མེད་པ་ནས་བསགས་པའི་མུན་རུམ་དུ་ཉི་མའི་དཀྱིལ་འཁོར་ཤར་བ་ན། སྣང་བའི་བྱེ་བྲག་གཞན་ལ་མ་ལྟོས་པར་སྐད་ཅིག་ཉིད་ཀྱིས་འཇོམས་པ་བཞིན་ནོ། །
འཕེལ་འགྲིབ་མེད་པའི་འབྲས་བུ་ནི།
ཇི་ལྟར་ཆུ་འཛིན་གྱིས་ནི་རྒྱ་མཚོ་ལས། །
ཆུ་བླངས་ནས་ནི་ས་གཞི་གང་བྱས་ཀྱང༌། །
དེ་ནི་མ་ཉམས་ནམ་མཁའ་དག་དང་མཉམ། །
འཕེལ་བ་མེད་ཅིང་འགྲིབ་པ་དག་ཀྱང་མེད། །
རྒྱལ་བའི་ཕུན་སུམ་ཚོགས་པས་ཡོངས་གང་བའི། །
ལྷན་ཅིག་སྐྱེས་པ་གཅིག་གི་རང་བཞིན་ཉིད། །
དེ་ལས་འགྲོ་བ་སྐྱེ་ཞིང་འགག་པ་སྟེ། །
དེ་ལ་དངོས་དང་དངོས་པོ་མེད་པའང་མེད། །
ཇི་ལྟར་ཆུ་འཛིན་ཞེས་བྱ་བའི་ཚིགས་སུ་བཅད་པ་གཉིས་ཀྱིས་སྟོན་ཏེ། ཆུ་འཛིན་གྱིས་སྤྲིན་དེས་ཆུ་འཛིན་པར་བྱེད་པས་སོ། །དཔེར་ན་ཕྱིའི་རྒྱ་མཚོ་ཆེན་པོ་ལས་དུས་ཀྱིས་རླངས་པ་འབྱུང་བ་ནི་ཟིལ་བའི་ཆུ་དང་བཅས་ཏེ་རློམ་པར་འབྱུང་བ་ནི། དེ་ནམ་མཁའ་ལ་ཐིམ་པས་སྤྲིན་གྱིས་དཀྱིལ་འཁོར་ཞེས་ཟེར་རོ། །སྤྲིན་གྱི་དཀྱིལ་འཁོར་དེ་ལ་ཆར་གྱི་རྒྱུན་བབས་ནས་ས་གཞི་ཐམས་ཅད་གང་བར་བྱས་ནས། དེ་ཆུ་བྲན་རྣམས་ཀྱི་ནང་དུ་འབབ་བོ། །ཆུ་བྲན་དེ་དག་ནི་ཆུ་བོ་ཆེན་པོ་བཞི་དག་ཏུ་འབབ་བོ། ཆུ་བོ་ཆེན་པོ་བཞི་པོ་དེ་དག་ནི། རྒྱ་མཚོ་ཆེན་པོའི་ནང་དུ་འབབ་བོ། །དེ་ལྟར་རྒྱ་མཚོ་ཆེན་པོ་ལས་བྱུང་བའི་སྤྲིན་ཆུ་འཛིན་དང་ཆུའི་ཚོགས་དཔག་ཏུ་མེད་པ་དང༌། རྒྱ་མཚོ་ཆེན་པོ་ལས་བླངས་ཤིང་སྟོན་ཡང་རྒྱ་མཚོ་ཆེན་པོ་དེ་ནི་མ་ཉམས་ཏེ་ནམ་མཁའ་ལྟར་རྒྱ་ཆེ་བར་གནས་སོ། །དེ་ནས་སྤྲིན་གྱི་དཀྱིལ་འཁོར་དེ་ལས་ཆར་གྱི་རྒྱུན་བབས་ཏེ་ས་གཞི་གང་བར་བྱས་ཏེ། རིམ་གྱིས་ཆུ་བོ་ཆེན་པོ་བཞི་ལུས་ཏེ། རྒྱ་མཚོ་ཆེན་པོ་དེར་བབས་ཀྱང་འཕེལ་བ་མེད་དེ་ལྷག་པ་ཡང་མེད་དོ། །དེའི་རྒྱུ་མཚན་ཡང་མདོ་སྡེ་ལས། འདི་ལྟར་འབྱུང་སྟེ་་རྒྱ་མཚོ་ཆེན་པོའི་ནང་ན་ནོར་བུ་རིན་པོ་ཆེ་གཉིས་གནས་པ་ལ་གཅིག་ལ་ནི་རྒྱ་མཚོ་ཆེན་པོའི་ཆུ་ཅི་ཙམ་དུ་བྲི་བ་དེ་ཙམ་དུ་འབབ་པས་ཉུང་དུ་མི་འགྲོ་ལ། གཉིས་པ་ལས་ནི་ཅི་ཙམ་དུ་ལྷག་པར་གྱུར་པ་དེ་སྐམ་པར་འགྱུར་ཏེ། དེ་བས་ན་རྒྱ་མཚོ་ཆེན་པོའམ་ཆུ་ནི་འཕེལ་བ་དང་འགྲིབ་པ་མེད་པ་ཡིན་ནོ་ཞེས་སོ། །
དེ་ལ་གཞུང་ཚིག་ནི། ཆུ་བླངས་ཀྱང་དེ་ནི་མི་ཉམས་ཞེས་བྱ་བ་དང༌། ཆུ་བླངས་ན་ནི་ས་གཞིས་གང་ཡང་འཕེལ་བ་མེད་ཅིང་ཞེས་སྦྱར་རོ། །འགྲིབ་པ་མེད་ཅེས་བྱ་བ་ནི། འཕེལ་བ་མེད་པའི་ཞོར་ལ་འོངས་པ་སྟེ་དངོས་ནི་མ་ཉམས་པ་ཞེས་སྔར་བསྟན་ཟིན་པའོ། །
དེའི་དོན་ནི་རྒྱལ་བ་ཞེས་བྱ་བའི་ཚིགས་སུ་བཅད་པ་འོག་མས་སྟོན་ཏེ། རྒྱལ་བ་ཕུན་ཚོགས་སྟོབས་དང་མི་འཇིགས་པ་དང༌། གཟུངས་དང་ཏིང་ངེ་འཛིན་ལ་སོགས་པ་རིན་པོ་ཆེ་སྣ་ཚོགས་ཀྱི་ཡོངས་སུ་གང་བ་ལྷན་གཅིག་སྐྱེས་པ་གཅིག་གིས་རང་བཞིན་གཉིས་ནི་ཆོས་ཀྱི་སྐུའི་རྒྱ་མཚོའོ། །དངོས་པོ་རྣམས་ནི་འབྲས་བུ་དང་སྐྱེ་བ་རྒྱུ་འགག་པའི་ཚུལ་གྱིས་སྐྱེ་བ་ཡིན་མིན་གྱིས་འདིར་ནི་ཇི་ལྟར་རྒྱ་མཚོ་ཆེན་པོ་ལས་སྤྲིན་ཆུ་འཛིན་གྱིས་ཆུ་བླངས་ཀྱང་མི་ཉམས་པ་ལྟར། ཆོས་ཀྱི་སྐུའི་རྒྱ་མཚོ་ལས་འགྲོ་བ་རྣམས་ཀྱི་བདེ་བ་སྐྱེ་ཞིང་སྡུག་བསྔལ་འགགས་པའི་རྒྱུར་གྱུར་པའི་ལོངས་སྤྱོད་རྫོགས་པ་དང༌། སྤྲུལ་པའི་སྐུ་གཉིས་འབྱུང་བ་ཡང་ཆོས་སྐུ་དེ་ལས་དངོས་པོ་མེད་པ་སྟེ་། འགྲིབ་པ་ཡང་མེད་ལ། རྒྱ་མཚོ་ཆེན་པོ་ལ་ཆུ་བོ་ཆེན་པོ་བཞི་ལ་སོགས་པ་བབས་ཀྱང་འཕེལ་བ་མེད་པ་ལྟར། སེམས་ཅན་ཐམས་ཅད་ཆོས་ཀྱི་སྐུའི་རྒྱ་མཚོར་གྲོལ་བར་བྱས་ཀྱང་དངོས་པོ་སྟེ། ཆོས་ཀྱི་སྐུ་ལ་ནི་འཕེལ་བ་ཡང་མེད་དེ། ཆོས་ཐམས་ཅད་ཀྱིས་རང་བཞིན་འཕེལ་འགྲིབ་མེད་པ་གནས་པ་ཡིན་ནོ། །
གང་ཟག་གི་ཁྱད་པར་བསྟན་པ་ལས། ཐབས་ལམ་གྱི་བདེ་བ་ལ་ཞེན་པས་བཅིངས་པའི་བརྟེན་གྱིས་གང་ཟག་ནི།
དམ་པའི་བདེ་བ་སྤངས་ནས་གཞན་དུ་འགྲོ །
རྐྱེན་ལས་སྐྱེས་པའི་བདེ་ལ་རེ་བར་བྱེད། །
རང་གི་ཁར་བཅུག་སྦྲང་རྩི་ཉེ་བ་ནི། །
འཐུང་བར་མི་བྱེད་ཤིན་དུ་རིང་བར་འགྱུར། །
དམ་པའི་བདེ་བ་ཞེས་བྱ་བ་ཚིགས་སུ་བཅད་པ་གཅིག་གིས་སྟོན་ཏེ། འདིའི་དོན་ནི་འབྲས་བུ་ཆོས་ཀྱི་སྐུ་བསྒྲུབ་པ་ལ་ཕྱག་རྒྱ་ཆེན་པོ་གཉུག་མའི་ལམ་དང༌། བཅོས་མ་ཐབས་ཀྱི་ལམ་གཉིས་ལས། ཕྱག་རྒྱ་ཆེན་པོ་མ་བཅོས་པའི་ལམ་ནི་བརྩོལ་བ་མེད་ཅིང༌། རེ་དོགས་དང་བླང་དོར་ལ་སོགས་པའི་རྟོག་པའི་ཟུག་རྔུ་དང་བྲལ་བས། བདེ་བ་ཆེན་པོའི་ལམ་ཡིན་ལ། བཅོས་མ་ཐབས་ཀྱི་ལམ་ནི་བརྩོལ་བ་དང་བཅས་བཞིན་རེ་དོགས་དང་བླང་དོར་ལ་སོགས་པའི་ཟུག་རྔུ་དང་ཡང་མ་བྲལ་ལ། ཟག་པ་དང་བཅས་པའི་བདེ་བ་ཆེན་པོའི་ལམ་ཡིན་ནོ། །
དེ་ལ་འདིར་ཁ་ཅིག་ཕྱག་རྒྱ་ཆེན་པོ་དོན་དམ་པའི་བདེ་བ་སྤངས་ནས་ཐབས་ལམ་གཞན་དུ་འགྲོ་ཞིང༌། རྡོ་རྗེ་དང་པདྨ་འདུས་པ་ལས་བྱུང་བའམ། རང་ལུས་ཐབས་ལྡན་གྱི་བརྩོལ་བའི་རྐྱེན་ལས་སྐྱེས་པའི་བདེ་བ་སྤངས་ནས་ལམ་དུ་རེ་བར་བྱེད་དེ། གཉིས་མེད་ལྷན་ཅིག་སྐྱེས་པའི་ཆོས་ཀྱི་སྐུ་ལས་རིང་དུ་འགྱུར་ཏེ། དཔེར་ན་སྦྲང་མས་མེ་ཏོག་ལས་སྦྲང་རྩི་འཇིབས་ཤིང་རང་གིས་ཁར་བཅུག་པ་དེ་ཉིད་འཐུང་བར་མི་བྱེད་ཅིང༌། སྣོད་གཞན་དུ་བསགས་པ་གཞན་གྱིས་ཁྱེར་བས་ལོངས་སྤྱོད་དུ་མེད་ཅིང་རིང་བར་འགྱུར་བ་བཞིན་དུ་ཞེས་བྱའོ། །
འཁོར་བ་སྡུག་བསྔལ་དུ་མི་ཤེས་པར་གང་ཟག་གིས་སྣོད་ཕལ་པ་ནི།
ཞེས་བྱ་བ་བསྟན་ཏོ། །འཁོར་བ་མ་ལས་ཞེས་བྱ་བའི་ཚིག་ལྷག་མའོ། །དོན་དེ་ནི་འདི་ཡིན་ཏེ། བྱོལ་སོང་རྣམས་ཀྱིས་སྐྱེ་བ་སྔ་ཕྱི་དང༌། འགྲོ་བ་རིགས་དྲུག་གིས་སྡུག་བསྔལ་དང༌། ལས་དང་འབྲས་བུའི་རྣམ་པར་བཞག་པ་མི་ཤེས། འཁོར་བ་སྡུག་བསྔལ་དུ་མི་ཤེས་པ་ལྟར་བྱོལ་སོང་དང་འདྲ་བའི་འཇིག་རྟེན་འདིས་ཀྱང་སྔ་ཕྱི་དང༌། སྡུག་བསྔལ་དང་ལས་འབྲས་ལ་སོགས་པ་མི་ཤེས་པས་ཐར་པ་མི་འཚོལ་ཞིང་བློ་བདེ་བར་འདུག་པས་བླུན་ཞེས་བྱའོ། །
སྡུག་བསྔལ་རྒྱུ་འབྲས་ལ་ཡིད་ཆེས་པའི་མཁས་པ་རིན་པོ་ཆེའི་སྣོད་དུ་གྱུར་པ་ནི།
ཞེས་བྱ་བས་སྟོན་ཏེ། འཁོར་བའི་རང་བཞིན་ཤེས་ཤིང་མཚན་ཉིད་རྟོགས་པའི་མཁས་པ་རིན་པོ་ཆེའི་སྣོད་དུ་གྱུར་པ་དེ་དག་གིས་འཁོར་བ་དེ་ལ་སྡུག་བསྔལ་དུ་བྱས་ཏེ། སྐྱེ་བ་སྔ་ཕྱི་དང་ལས་རྒྱུ་འབྲས་དང༌། འགྲོ་བ་རིགས་དྲུག་གི་སྡུག་བསྔལ་ལ་འཇིགས་པ་དང༌། སྐྲག་པའི་བློ་བཅོས་མ་མ་ཡིན་པ་སྐྱེས་པའོ། །
ནམ་མཁའི་བདུད་རྩི་འཐུང་བའི་རྣལ་འབྱོར་པ་ནི།
གཅིག་ཤོས་ནམ་མཁའི་བདུད་རྩི་འཐུང་བར་བྱེད། །ཅེས་པས་སྟོན་ཏེ། དུག་དུག་ཅན་དང༌། ཕལ་པ་དང༌། རིན་པོ་ཆེའི་སྣོད་གསུམ་ལས་ཅིག་ཤོས་ཏེ། ཕྱག་རྒྱ་ཆེན་པོ་རྟོགས་པའི་རྣལ་འབྱོར་པ་ནི། ཆོས་ཉིད་ནམ་མཁའ་དང་འདྲ་བའི་བདུད་རྩིས་རྒ་ཤིའི་ནད་འཇོམས་པས་འཐུང་བར་བྱེད་དེ། དེ་ལ་མ་ཡེངས་པར་གནས་ཞེས་བྱ་བའི་དོན་ཏོ། །
ཆགས་པའི་གནས་མ་ཡིན་པ་ལ་ཆགས་པའི་དུག་ཅན་ནི།
གཞན་ནི་ཡུལ་རྣམས་དག་ལའང་རྣམ་པར་ཆགས། །
བཤང་བའི་ཤྲིན་བུ་དྲི་ལ་ཆགས་པ་ནི། །
ཙནྡན་དག་ལ་དྲི་ངན་དག་ཏུ་སེམས། །
ཇི་ལྟར་མྱ་ངན་འདས་པ་སྤངས་ནས་ནི། །
སྲིད་པའི་འབྱུང་གནས་མཐུག་པོས་ཆགས་པར་བྱེད། །
གཞན་ནི་ཞེས་བྱ་བའི་ཚིགས་སུ་བཅད་པ་གཅིག་དང་ཚིག་གཅིག་གིས་སྟོན་ཏེ། རིན་པོ་ཆེའི་སྣོད་དང་ཕལ་པ་ལས་གཞན་དུག་ཅན་རྙེད་པ་བསྒྲུབ་པའི་བསམ་པ་ཅན་ནི། གཟུགས་ལ་སོགས་པའི་ཡུལ་རྣམས་ལ་རྣམ་པར་ཆགས་པའོ། །དེ་དག་ནི་ཆོད་ཆུང་ལ་ཉེས་དམིགས་ཆགས་པར་བྱ་བའི་འོས་པ་ཡིན་པ་ལ་ཆགས་ཤིང༌། མྱ་ངན་ལས་འདས་པ་ལ་འདོད་པ་མེད་པ་དག་ཡིན་ཏེ། ཇི་ལྟར་གཤང་བའི་ཤྲིན་བུ་གཤང་བའི་དྲི་ངན་ལ་ཆགས་པ་ནི། ཕྱིན་ཅི་ལོག་ཏུ་གྱུར་པས་དྲི་བཟང་པོ་ཙན་དན་གྱི་དྲི་དག་ལ་སླར་ཡང་དྲི་ངན་དུག་ཏུ་བསམ་པ་དེ་ལྟར་འདོད་པའི་ཡོན་ཏན་གྱིས་ཡུལ་ལ་ཆགས་པ་རྣམས་ཀྱང་ཙན་དན་གྱིས་དྲི་དང་འདྲ་བའི་མྱ་ངན་ལས་འདས་པ་ལ་འདུན་པ་སྤངས་ནས། སྲིད་པའི་འབྱུང་གནས་འཁོར་བའི་རྒྱུར་གྱུར་པ། འདོད་པའི་ཡོན་ཏན་དཀའ་བ་ཐུག་པོ་ལ་ཆགས་པར་བྱེད་པས་འཁོར་བར་འཁྱམས་པ་ཞེས་བྱའོ། །
ཐབས་ལམ་གྱི་བདེ་བའམ་འཇིག་རྟེན་གྱིས་ཕུན་སུམ་ཚོགས་པ་སྒྲིབ་པ་མཐར་ཐུག་པ་ལ་ཆགས་པའི་གང་ཟག་ནི།
བ་ལང་རྐང་རྗེས་ཆུ་ཡིས་གང་བྱས་ཀྱང༌། །
ཇི་ལྟར་དེ་ཡང་སྐམ་པར་འགྱུར་བ་བཞིན། །
ཕུན་ཚོགས་མ་ཡིན་ཕུན་ཚོགས་བརྟན་པའི་སེམས། །
ཡང་ན་ཕུན་སུམ་ཚོགས་པ་སྐམ་པར་འགྱུར། །
བ་གླང་གི་རྐང་རྗེས་བྱ་བའི་ཚིགས་སུ་བཅད་པ་གཅིག་གིས་སྟོན་ཏེ། འཇིག་རྟེན་འདི་ན་མི་བླུན་པོ་ཁ་ཅིག །ཚངས་པ་དང༌། བརྒྱ་བྱིན་དང༌། འཁོར་ལོས་བསྒྱུར་བའི་རྒྱལ་པོ་དང༌། ཕྱུག་པོ་གཟུགས་བཟང་པོ་ལ་སོགས་པ་འཇིག་རྟེན་གྱིས་ཕུན་སུམ་ཚོགས་པ་ལ་མངོན་པར་ཞེན་པས་སངས་རྒྱས་ཀྱི་ཕུན་སུམ་ཚོགས་པ་དང་འདི་གང་བཟང་སྙམ་དུ་རྟོག་པ་དབྱེར་མེད་ཀྱིས། སྒྲུབ་གླང་གིས་རྐང་རྗེས་ཆུས་ཡོངས་སུ་གང་བ་ལ་རྒྱ་མཚོ་ཆེན་པོའི་ཆུ་དང་གང་མང་སྙམ་སེམས་ཀྱང༌། ཇི་ལྟར་བ་གླང་གིས་རྗེས་དེ་ཡང་སྐམ་པར་འགྱུར་བ་བཞིན་དུ། ཕྱག་རྒྱ་ཆེན་པོ་ནི་སྐམ་པར་མི་འགྱུར་བ་བཞིན་ནོ། །འཇིག་རྟེན་གྱིས་ཕུན་སུམ་ཚོགས་པ་ནི། ཕུན་སུམ་ཚོགས་པ་ཉིད་མ་ཡིན་པས། ཕུན་སུམ་ཚོགས་པ་བསྟ ན་པ་ཡིན་ནོ་སྙམ་པའི་སེམས་འབྱུང་མོད་ཀྱིས། ཡང་ན་འཇིག་རྟེན་གྱི་ཕུན་སུམ་ཚོགས་པ་ནི། སྐམས་ཏེ་ཉམས་པར་འགྱུར་ལ། ཐར་པ་སངས་རྒྱས་ཀྱི་ཕུན་སུམ་ཚོགས་པ་ནི་ཉམས་པར་མི་འགྱུར་བས་མཚུངས་སོ། །དེ་བས་ན་འཇིག་རྟེན་གྱི་ཕུན་སུམ་ཚོགས་པ་ལ་ཆགས་པར་མི་བྱའོ། །ཞེས་བྱའོ། །
ཡང་ན་ཐབས་ལམ་གྱི་བདེ་བ་ལ་བ་གླང་གི་རྐང་རྗེས་ལྟ་བུ་དང༌། ཕྱག་རྒྱ་ཆེན་པོ་རྒྱ་མཚོ་དང་འདྲའོ་སྙམ་དུ་སེམས་ཀྱང༌། མི་མཚུངས་པའི་ཐབས་ལམ་གྱིས་བདེ་བ་ལ་མ་ཆགས་པར། ཐར་པ་བསྒྲུབ་པར་བྱའོ་ཞེས་དང༌།
རྣམ་རྟོག་ཡེ་ཤེས་སུ་གྱུར་བསྒྱུར་བས་ཡུལ་གྱིས་མི་གོས་པའི་དཔེ་ནི།
ཇི་ལྟར་རྒྱ་མཚོ་བ་ཚ་ཅན་གྱི་ཆུ། །
ཆུ་འཛིན་ཁ་ཡིས་བླངས་པས་དངར་བར་འགྱུར། །
བརྟན་པའི་སེམས་ཀྱིས་གཞན་གྱི་དོན་བྱེད་པ། །
ཡུལ་གྱི་དུག་ཀྱང་བདུད་རྩིར་འགྱུར་བ་ཡིན། །
ཇི་ལྟར་རྒྱ་མཚོ་ཞེས་བྱ་བའི་ཚིགས་སུ་བཅད་པ་གཅིག་གིས་སྟོན་ཏེ། ཇི་ལྟར་ཕྱིའི་རྒྱ་མཚོ་བ་ཚྭ་ཅན་གྱིས་ཆུ་ནི་བཏུང་དུ་མི་བཏུབ་པས། རིན་པོ་ཆེའི་གླིང་དུ་ཆས་པའི་ཚོང་པ་རྣམས་ཀྱང་ཆུ་རྫིང་གི་ནང་དུ་སྣོད་མང་པོ་བཀང་ནས་འགྲོ་བ་ཡིན་མོད་ཀྱིས། སྤྲིན་ཆུ་འཛིན་ཁའི་ནམ་མཁའི་ཁམས་ནས་ཡར་བླངས་ནས་ཆར་ཆུ་བབས་པ་ནི་སྔར་གྱི་བ་ཚྭ་ཡུལ་ནས་མངར་ཞིང་བཏུང་དུ་བཏུབ་པར་འགྱུར་བ་བཞིན་དུ། སྔར་མ་རྟོགས་པའི་དུས་ན་གཟུགས་ལ་སོགས་པའི་ཡུལ་བརྟེན་ནས་ཉོན་མོངས་པ་ཆགས་སྡང་གིས་དུག་འཕེལ་བ་ཡིན་མོད་ཀྱིས། ཕྱིས་རྟོགས་པའི་དུས་ན་སྣང་སྟོང་རོ་གཅིག་དང༌། རྣམ་རྟོག་འོད་གསལ་དུ་ཤར་བས་བདུད་རྩིར་འགྱུར་བ་ཡིན་ནོ། །
བསམ་བརྗོད་ཀྱི་ཡུལ་ལས་འདས་པས་བདེ་ཆེན་གྱིས་ས་ཐོབ་པ་ནི།
བརྗོད་དུ་མེད་ན་སྡུག་བསྔལ་མ་ཡིན་ཏེ། །
བསྒོམ་དུ་མེད་ན་དེ་ཉིད་བདེ་བ་ཡིན། །
བརྗོད་དུ་མེད་པ་ཞེས་བྱ་བའི་ཚིག་གཉིས་ཀྱིས་སྟོན་ཏེ། བརྗོད་དུ་མེད་པ་ཞེས་བྱ་བ་ནི་བརྗོད་པ་ཐམས་ཅད་ལས་ཡང་དག་པར་འདས་པ། ཆོས་ཉིད་གཉུག་མའི་དོན་རྟོགས་ན་ཞེས་བྱ་བའོ། །སྒོམ་དུ་མེད་པ་ཞེས་བྱ་བ་ཡང༌། བསྒོམ་བྱ་སྒོམ་བྱེད་ཐམས་ཅད་ལས་ཡང་དག་པར་འདས་པའི་རྟོགས་པ་དེ། ཆོས་སྐུ་ལྷུན་གྱིས་གྲུབ་པའི་དོན་ནོ། །དེ་ལྟར་སྨྲ་བསམ་བརྗོད་ལས་འདས་པའི་དོན་རྟོགས་ན་སྡུག་བསྔལ་ཟད་ཅིང་བདེ་བ་ཆེན་པོའི་ས་ཐོབ་པ་ཡིན་པས། བསམ་བརྗོད་དང་བྲལ་བའི་ཆོས་ཉིད་རྟོགས་པར་བྱའོ། །
སྟོང་པ་དང་སྙིང་རྗེ་ཟུང་འཇུག་ཏུ་བསྟན་པ་ནི།
ཇི་ལྟར་འབྲུག་གི་སྒྲ་ཡིས་སྔངས་ན་ཡང༌། །
ཆར་པ་བབ་པས་ལོ་ཏོག་སྨིན་པར་བྱེད། །
དང་པོ་ཐ་མ་དེ་བཞིན་གཞན་ན་མེད། །
ཐོག་མ་ཐ་མ་བར་དུ་གནས་པ་མེད། །
ཀུན་དུ་རྟོག་པས་རྨོངས་པའི་ཡིད་ཅན་ལ། །
སྟོང་པ་དང་ནི་སྙིང་རྗེ་བརྗོད་པས་སོ། །
ཅི་ལྟར་སྤྲིན་གྱིས་ཞེས་བྱ་བའི་ཚིགས་སུ་བཅད་པ་ཕྱེད་དང་གཉིས་ཀྱིས་སྟོན་ཏེ། ཀུན་ཏུ་རྟོགས་པ་རྨོངས་པའི་ཡིད་ཅན་གྱིས། སེམས་ཅན་འགའ་ཞིག་བླ་ན་མེད་པའི་བྱང་ཆུབ་ཐོབ་པར་འདོད་པའི་དྲུང་དུ་འོངས་ན། དེ་ལ་བླ་མས་སྟོང་པ་དང་སྙིང་རྗེ་བརྗོད་པའོ། །སྙིང་རྗེའི་སྐད་བརྗོད་པར་བྱ་ཞེ་ན། ཐོག་མ་དང་ཐ་མ་བར་དུ་གནས་པ་སྟེ་་ཞེས་བརྗོད་པར་བྱའོ། །སྙིང་རྗེ་འདི་ནི་ཐོག་མར་བྱང་ཆུབ་ཀྱི་སེམས་བསྐྱེད་པའི་རྒྱུ་གནས་པ་ཡིན་ལ། ཐ་མར་དམིགས་པ་མེད་པའི་སྙིང་རྗེ་ཆེན་པོ་ལ་བརྟེན་ནས་ལྷུན་གྱིས་གྲུབ་པ་ཉིད་དུ་གཞན་གྱིས་དོན་འབྱུང་བའི་རྒྱུར་གནས་ཤིང༌། བར་ན་ཉན་ཐོས་དང་རང་སངས་རྒྱས་ཀྱི་སར་མི་ལྟུང་བའི་རྒྱུ་ཉིད་དུ་གནས་པ་ཡིན་ནོ་ཞེས་བརྗོད་ལ། ཐོག་མར་སྙིང་རྗེ་ཆེན་པོ་ལ་བཟུད་དོ། །
སྟོང་པ་ཇི་སྐད་དུ་བརྗོད་ཅེས་པས། དང་པོ་ཐ་མ་དེ་བཞིན་གཞན་མེད་ཅེས་བྱ་བ་སྟེ། ཆོས་འདི་ཐམས་ཅད་དམ། རང་གི་སེམས་འདི་དང་པོ་སྐྱེ་བ་མེད་པ། ཐ་མར་འགགས་པ་མེད་པ། དེ་བཞིན་དུ་དེ་གཉིས་ལས་གཞན་པའི་བར་ན་གནས་པ་མེད་པ་ཞེས་གདམས་ངག་གིས་ངོ་སྤྲད་དོ། །
རྒྱུའི་དུས་ན་སྐྲག་པ་སྐྱེ་ཡང་འབྲས་བུའི་དུས་ན་ཕན་འདོགས་པའི་དཔེ་བསྟན་པའི་ཕྱིར། ཇི་ལྟར་ཞེས་བྱ་བ་ལ་སོགས་པ་གསུངས་ཏེ། ཇི་ལྟར་རྒྱུའི་དུས་ན་སྤྲིན་གྱི་འབྲུག་སྒྲ་དྲག་པོས་དངངས་ནས། ཡང་དེའི་འབྲས་བུ་ཆར་པ་འབབ་པས་ལོ་ཏོག་སྨིན་པར་བྱེད་དེ་ཕན་འདོགས་པ་ལྟར། རྒྱུའི་དུས་ན་ཉན་ཐོས་དང་རང་སངས་རྒྱས་ཀྱི་རིགས་ཅན་གྱིས་དམན་པ་ལ་མོས་པ་རྣམས་ནི་སྙིང་རྗེ་ཆེན་པོར་སྐྲསྡུག་པ་སྐྱེ་ལ། དངོས་པོ་ལ་མངོན་པར་ཞེན་པ་ཅན་རྣམས་ཀྱང་སྟོང་པ་ཉིད་ལ་སྐྲག་པ་སྐྱེ་བ་ཡིན་མོད་ཀྱིས། སྟོང་པ་ཉིད་དང་སྙིང་རྗེ་ཆེན་པོ་ཟུང་འཇུག་འདི་ཉམས་སུ་བླངས་ན་སྟོང་པ་ཉིད་ལ་རང་དོན་ཆོས་སྐུ་དང༌། སྙིང་རྗེ་ཆེན་པོ་སྤྲུལ་གཞན་དོན་གཟུགས་ཀྱི་ སྐུ་གཉིས་འབྱུང་བས་ན། རང་དང་གཞན་ལ་ཕན་འདོགས་པ་ཉིད་དུ་གནས་སོ་ཞེས་བྱའོ། །
འདི་དག་གིས་བཤད་པ་ལྷག་མར་གྱུར་པ་ནི། བརྒྱ་དྲུག་ཅུ་པ་ལས། སྙིང་རྗེ་བྲལ་བས་སྟོང་པ་ཉིད་ཞུགས་གང༌། །ཞེས་བྱ་བའི་སྐབས་སུ་བཤད་པ་ལ་ངེས་པར་བྱའོ། །
དེ་གང་ལ་བསྟན་པར་བྱ་བ་ནི།
ཇི་ལྟར་མེ་ཏོག་ནང་གནས་སྦྲང་རྩི་ནི། །
བུང་བ་ཉིད་ཀྱིས་ཤེས་པར་འགྱུར་བ་ཡིན། །
སྲིད་དང་མྱ་ངན་འདས་པ་མི་འདོར་རོ། །
རྨོངས་པ་དག་གིས་ཇི་ལྟར་ཡོངས་སུ་ཤེས། །
སྣོད་ཀྱི་ཁྱད་པར་ནི། ཇི་ལྟར་མེ་ཏོག་ཅེས་བྱ་བའི་ཚིགས་སུ་བཅད་པ་གཅིག་གིས་སྟོན་ཏེ། ཇི་ལྟར་རྒྱ་མཚོའི་ནང་ནས་སྐྱེས་པའི་མེ་ཏོག་པདྨའི་ནང་ན་གནས་པའི་སྦྲང་རྩིའི་རོ་མངར་བ་དེ་ནི་བུང་བ་ཉིད་ཀྱིས་ཤེས་པར་འགྱུར་བ་ཡིན་ཏེ། རྒྱང་རིང་པོ་ནས་འོངས་ནས་རོ་མྱངས་ཏེ་འགྲོ་བ་ཡིན་ལ། དེའི་དྲུང་ན་འདུག་པའི་སྦལ་པ་ལྕོང་མོ་ལ་སོགས་པ་རྣམས་ཀྱིས་མི་ཤེས། རོ་མི་མྱོང་བ་བཞིན་དུ་བླ་མ་དགེ་བའི་བཤེས་གཉེན་མེ་ཏོག་པདྨ་ལྟ་བུའི་གདམས་ངག་བྱིན་རླབས་ཀྱི་རོ་དང་ལྡན་པ་ལ། སྣོད་ལྡན་བུང་བ་དང་འདྲ་བ་རྣམས་ཀྱིས་སྙིང་རྗེས་སྲིད་པ་མི་འདོར་ཞིང༌། སྟོང་པས་མྱ་ངན་ལས་འདས་པ་མི་འདོར་བའི་གདམས་ངག་དང༌། སྙིང་རྗེ་དང་སྟོང་པ་ཟུང་འཇུག་གིས་རོ་མྱངས་ནས་འགྲོ་བ་ལས། སྣོད་མེད་སྐལ་མེད་སྦལ་ལྕོང་དང་འདྲ་བ་རྣམས་ཀྱིས་ནི་དྲུང་ན་འདུག་ཀྱང་དེའི་རོ་མི་མྱོང་བ་ཡིན་ནོ། །
བཤེས་གཉེན་པདྨ་རྒྱས་པའི་གདམས་ངག་བཅུད། །
སྐལ་ལྡན་བུང་བའི་ཚོགས་ཀྱིས་ཉམས་སུ་མྱོང༌། །
སྐལ་མེད་སྦལ་ལྕོང་འདྲ་བ་རྣམས་ཀྱིས་ནི། །
དྲུང་དུ་སྡོད་ཀྱང་གདམས་པའི་རོ་མི་མྱོང༌། །
ཞེས་བྱ་བ་ནི་བསྡུ་བའི་ཚིགས་སུ་བཅད་པའོ། །
སྣ་ཚོགས་སྣང་བ་གཟུགས་བརྙན་ལྟ་བུ་ནི།
ཇི་ལྟར་མེ་ལོང་ངོས་ཀྱི་བཞིན་གྱི་གཟུགས། །
རྨོངས་པ་མི་ཤེས་པ་ཡིས་བལྟས་པ་ལྟར། །
དེ་ལྟར་བདེན་པ་སྤངས་པའི་སེམས་འདི་ནི། །
མི་བདེན་པ་ལ་མང་དུ་བརྟེན་པར་བྱེད། །
ཇི་ལྟར་མེ་ལོང་ཞེས་བྱ་བའི་ཚིགས་སུ་བཅད་པ་གཅིག་གིས་སྟོན་ཏེ། འདི་ནི་འཁོར་བའི་རང་བཞིན་གཟུགས་ལ་ཐ་དད་དུ་འཁྲུལ་པར་སྟོན་ཏེ། དེ་ལ་དཔེར་ན་བུ་ཆུང་དང༌། སྤྲེའུས་མེ་ལོང་བལྟས་ན། བུ་ཆུང་རང་གི་བྱད་ཀྱི་གཟུགས་བརྙན་དུ་མ་ཤེས་པ་ལ། ཕྱི་རོལ་གྱི་དོན་ལ་བདེན་པར་ཞེན་པས་བརྩེ་བ་དང་རྒོད་པ་ལ་སོགས་པ་བྱེད་ཅིང་ཆགས་པ་སྐྱེའོ། །སྤྲེའུ་ཡང་རང་གི་བྱད་ཀྱི་གཟུགས་བརྙན་དུ་མ་ཤེས་པར་ཕྱིའི་དོན་ལ་བདེན་པར་ཞེན་པས་ཞེ་སྡང་སྐྱེའོ། །དེ་བཞིན་དུ་འཇིག་རྟེན་ཐ་མལ་པ་རྣམས་ཀྱིས་འདི་ལྟར་སྣང་བ་འདི་རང་གིས་སེམས་འཁྲུལ་པའི་གཟུགས་བརྙན་དུ་མ་ཤེས་ཤིང༌། ཕྱི་རོལ་གྱི་དོན་ལ་བདེན་པར་ཞེན་པས། གཉེན་དང་དགྲ་ལ་སོགས་པ་རྣམས་ཆགས་སྡང་སྐྱེ་ཞིང་ལས་བསགས་ནས་འཁོར་བར་འཁྱམ་མོ། །
ཁྱིམ་བདག་མོ་དཔལ་བྱིན་མོ་ལ་རང་གིས་བྱད་ཀྱི་དྲི་མ་ཕྱི་བར་བྱ་བའི་དོན་དུ། མེ་ལོང་ལ་བལྟས་པ་ན་གཟུགས་བརྙན་ཡིན་པར་མི་ཤེས་པར་ན་གཟུགས་བརྙན་གྱི་དྲི་མ་བྱི་དོར་བྱས་པས་དག་པར་མི་འགྱུར་བ་བཞིན་དུ། གྲུབ་པའི་མཐའ་ལ་བཞུགས་པ་རྣམས་ཀྱིས་ཀྱང༌། ཕྱི་རོལ་སྣང་བ་འདི་རང་གི་སེམས་འཁྲུལ་པའི་གཟུགས་བརྙན་ཡིན་པར་མ་ཤེས་པས། རྟོག་པའི་དངོས་པོ་དང་རྡུལ་ཕྲ་རབ་ལ་སོགས་པ་གཏན་ལ་འབེབས་མོད་ཀྱིས། བྱད་ཀྱི་དྲི་མའི་གཟུགས་བརྙན་ལ་བྱི་དོར་བྱེད་པ་ལྟར། འཁྲུལ་པའི་རྣམ་པར་རྟོག་པ་ནང་དུ་སེམས་རྩ་བ་མ་བཅད་པར་ཕ་རོལ་གྱི་ཡུལ་གཏན་ལ་འབེབས་མི་གྲོལ་ལོ། །
ཚིག་གི་དོན་ནི། ཇི་ལྟར་མེ་ལོང་གི་ངོས་ཀྱི་བྱད་ཀྱི་གཟུགས་བརྙན་ལ་རྨོངས་པས་མི་ཤེས། བུ་ཆུང་དང་སྤྲེའུ་དང་ཁྱིམ་བདག་མོ་དཔལ་བྱིན་མོས་བལྟས་ན། རང་གིས་བྱད་ཀྱི་གཟུགས་བརྙན་ཡིན་པར་མི་ཤེས་ཤིང༌། ཕྱི་རོལ་གྱི་དོན་བདེན་པར་ཞེན་ནས་ཆགས་སྡང་སྐྱེ་བ་དང༌། གཟུགས་བརྙན་ལ་བྱི་དོར་བྱེད་པ་ལྟར། ཕྱི་རོལ་གྱི་སྣང་བ་འདི་ཡང་རང་གི་སེམས་འཁྲུལ་བའི་གཟུགས་བརྙན་ཙམ་དུ་བདེན་པ་སྤངས་པའི་སེམས་དེ་ནི་ཕྱི་རོལ་གྱི་ཡུལ་དུ་མི་བདེན་པ་ལ་མང་དུ་བརྟེན་པར་བྱེད་དེ། ཐ་མལ་པ་རྣམས་ཀྱིས་རི་ཁང་ཁྱིམ་ལ་སོགས་པ་དུ་མ་རྣམས་དང༌། གྲུབ་མཐའ་ལ་ཞུགས་པ་རྣམས་ཀྱིས་ལྟ་བ་དང་གྲུབ་མཐའ་ཐ་དད་དུ་མ་བརྟེན་པར་བྱེད་ཅེས་བྱའོ། །དེ་བས་ན་རང་གིས་སེམས་འཁྲུལ་པའི་གཟུགས་བརྙན་དུ་ཤེས་པར་བྱས་ལ་སེམས་ནང་དུ་རྩ་བ་ཆོད་ཅིང་གྲོལ་བར་བྱའོ། །
རྫུན་པས་དོན་བྱེད་བརྩམ་པ་ཁའི་དྲི་ལྟ་བུ་ནི།
མེ་ཏོག་དྲི་ནི་གཟུགས་སུ་མེད་ན་ཡང༌། །
མངོན་སུམ་ཀུན་དུ་ཁྱབ་པར་བྱེད་པ་ལྟར། །
དེ་བཞིན་གཟུགས་སུ་མེད་པའི་རང་བཞིན་གྱིས། །
དཀྱིལ་འཁོར་འཁོར་ལོ་དག་ཀྱང་ཤེས་པར་གྱིས། །
མེ་ཏོག་དྲི་ནི་ཞེས་བྱ་བའི་ཚིགས་སུ་བཅད་པ་གཅིག་གིས་སྟོན་ཏེ། དཔེར་ན་མེ་ཏོག་རྩམ་པ་ཟླ་ལ་ཕ་རོལ་ན་ཡོད་པའི་དྲི་ཚུར་རོལ་ན་རྣམ་པར་འགྱུར་ཏེ། དྲི་དེ་མིག་ཡུལ་དུ་བལྟ་བར་བྱ་བའི་ཁ་དོག་དང་དབྱིབས་ཀྱིས་གཟུགས་སུ་མེད་ན་ཡང༌། སྣའི་ཡུལ་དུ་དྲི་མངོན་དུ་ཀུན་ཏུ་ཁྱབ་པར་བྱེད་པ་ལྟར། རྣམ་པར་རྟོག་པ་གཟུགས་སྐུ་མེད་པའི་རང་བཞིན་ཏེ། བདེན་པ་མེད་པའི་རང་བཞིན་གྱིས་ཀྱང་འགྲོ་བ་ལྔའི་འགྲོ་བ་དཀྱིལ་འཁོར་འགལ་མེའི་འཁོར་ལོ་དང་འདྲ་བའི་སྐྱེ་རྒས་ན་འཆིའི་རྒྱུ་འབྲས་བཅས་པ་འདི་གང་འབྱུང་བར་བྱས། ཤེས་པར་བྱོས་ཤིག་ཅེས་པའོ། །
བག་ཆགས་གོམས་པ་ལས་གྲུབ་པ་ཆུ་ལ་རྡོའི་གཟུགས་ལྟ་བུ་ནི།
རླུང་གིས་ཆུ་ལ་ཞུགས་ཤིང་དཀྲུགས་པ་ཡིས། །
འཇམ་པའི་ཆུ་ཡང་རྡོ་ཡི་གཟུགས་ལྟར་འགྲོ། །
རྟོག་པས་དཀྲུགས་པས་རྨོངས་པ་གཟུགས་མེད་པ། །
ཤིན་དུ་ཤྲ་ཞིང་མཁྲེགས་པ་ཉིད་དུ་འགྱུར། །
ཆུ་ལ་རླུང་གིས་ཞེས་བྱ་བའི་ཚིགས་སུ་བཅད་པ་གཅིག་གིས་སྟོན་ཏེ། ཆུ་ལ་ལོ་གསར་རླུང་གིས་ཞུགས་ཤིང་དཀྲུགས་པ་ཡིས། །འཇམ་པའི་ཆུ་ཡང་རྡོ་རྗེའི་གཟུགས་ལྟར་ས་འཁྱག་རོམ་དུ་འགྲོ་བ་དེ་བཞིན་དུ། འཁོར་བ་ཐོག་མ་མེད་པ་ནས་གོམས་པའི་ཕྱིན་ཅི་ལོག་གིས་རྣམ་པར་རྟོག་པས་དཀྲུགས་པས་ཀྱང༌། རྨོངས་པ་མ་རིག་པ་གཟུགས་སུ་མེད་ཅིང༌། བདེན་པ་མེད་པ་ལ་བརྟེན་ནས་ད་ལྟར་གྱིས་སྣང་བ་བདེན་བདེན་ལྟར་ཤིན་ཏུ་ཤྲ་ཞིང་ཁྲེགས་པ་ཉིད་དུ་སྣང་བར་འགྱུར་ཞེས་བྱའོ། །
གྲང་བ་རླུང་དང་ཕྲད་གྱུར་ན། །
འཇམ་པའི་ཆུ་ཡང་རྡོའི་གཟུགས་སུ། །
ཕྱིན་ཅི་ལོག་པ་རྣམས་རྟོགས་ནས། །
རྫུན་པ་འདི་ཡང་བདེན་པར་སྣང༌། །
ཞེས་བྱ་བ་ནི་བསྡུ་བའི་ཚིགས་སུ་བཅད་པའོ། །
རྣམ་རྟོག་གིས་སེམས་ལ་གློ་བུར་གྱིས་དྲི་མས་མ་གོས་པའི་དོན་ལ་གསུམ། དངོས། གནས་སྐབས་སུ་ཡོན་ཏན་མི་འབྱུང་བའི་རྒྱུ་དང༌། མ་རྟོགས་པ་སྙིང་རྗེའི་ཡུལ་དུ་གྲུབ་པའོ། །དངོས་ནི།
སེམས་གང་དྲི་མ་མེད་པའི་རང་བཞིན་ལ། །
སྲིད་དང་མྱང་འདས་འདམ་གྱིས་མ་གོས་སོ། །
སེམས་གང་ཞེས་པའི་ཚིག་གཉིས་ཀྱིས་སྟོན་ཏེ། སེམས་གང་ཞིག་རང་བཞིན་གྱིས་རྣམ་པར་དག་ཅིང་དྲི་མ་མེད་པའི་རང་བཞིན་ལ་སྲིད་པའི་འཁོར་བ་དང༌། མྱ་ངན་ལས་འདས་པའི་དྲི་མས་མི་གོས་ཏེ། འཁོར་བའི་རང་བཞིན་ནི། འཁོར་བ་སྟོང་པ་ཡིན་ལ། མྱ་ངན་ལས་འདས་པའི་རང་བཞིན་ཡང༌། མྱ་ངན་ལས་འདས་པའི་རང་བཞིན་གྱིས་སྟོང་པ་ཡིན་པའི་ཕྱིར་ཏེ། དཔེར་ན་མིག་རྒྱུའི་རང་བཞིན་ནམ། ཆུ་སྟོང་པ་ཡིན་ལ། ཐག་པའི་རང་བཞིན་ནི། སྤྲུལ་གྱིས་སྟོང་པ་ཉིད་ཡིན་པ་བཞིན་ནོ། །འཁོར་བ་དང་མྱ་ངན་ལས་འདས་ཞེས་བྱ་བ་འདི་གཉིས་ཕན་ཚུན་ལྟོས་ཏེ་བཞག་པས་ན། རང་བཞིན་གྱིས་སྟོང་ཞིང་རྣམ་པར་རྟོག་པས་བཞག་པ་ཙམ་ཞིག་ཡིན་ཏེ། མྱ་ངན་ལས་འདས་པ་ཡང་རྨི་ལམ་ལྟ་བུ། སྒྱུ་མ་ལྟ་བུ་ཞེས་འབྱུང་ངོ༌། །ཡང་ན་སྲིད་པ་ནི་ཉོན་མོངས་པའི་དྲི་མ་ཡིན་ལ། མྱ་ངན་ལས་འདས་པ་ནི་ཤེས་བྱའི་དྲི་མ་ཡིན་ཏེ་དེས་མི་གོས་པའོ། །
གནས་སྐབས་སུ་ཡོན་ཏན་མི་འབྱུང་བའི་རྒྱུ་ནི།
འདམ་དུ་བཅུག་ན་མཆོག་གི་རིན་པོ་ཆེ། །
དེ་ཡི་འོད་ཀྱང་གསལ་བ་མ་ཡིན་ནོ། །
གཏི་མུག་གསལ་བས་ཡེ་ཤེས་མི་གསལ་ཏེ། །
གཏི་མུག་གསལ་བས་སྡུག་བསྔལ་གསལ་བ་ཡིན། །
ཇི་ལྟར་ས་བོན་ལས་ནི་མྱུ་གུ་འབྱུང༌། །
མྱུ་གུའི་རྒྱུ་ལས་ཡལ་ག་འབྱུང་བའོ། །
འདམ་དུ་བཅུག་ན་ཞེས་བྱ་བའི་ཚིགས་སུ་བཅད་པ་ཕྱེད་དང་གཉིས་ཀྱིས་སྟོན་ཏེ། གལ་ཏེ་དེ་ལྟར་རང་བཞིན་གྱིས་རྣམ་པར་དག་པ་ལ། ཉོན་མོངས་པ་དང་ཤེས་བྱའི་དྲི་མས་མ་གོས་པར་གནས་འབད་པ་ལ་མི་ལྟོས་པར་གྲོལ་བར་འགྱུར་བ་མ་ཡིན་ནམ་ཞེ་ན། རང་བཞིན་རྣམ་དག་ལ་མ་གོས་ཀྱང༌། རང་གིས་རྣམ་པར་རྟོག་པས་བསྒྲིབས་པས་མི་གྲོལ་བར་བསྟན་པ་ནི། འདམ་དུ་བཅུག་ན་ཞེས་བྱ་སྟེ་། ཡིད་བཞིན་གྱིས་ནོར་བུ་རིན་པོ་ཆེ་ལ་འོད་མཐའ་ཡས་པ་འབྱུང་བ་དང༌། ཡོན་ཏན་མཆོག་ཏུ་གྱུར་པ་ཡོད་ཀྱང༌། འདམ་དུ་ཆུད་ན་མི་གསལ་ཞིང་ཡོན་ཏན་མི་འབྱུང་བ་དེ་བཞིན་དུ། སེམས་ཉིད་ཡིད་བཞིན་གྱིས་ནོར་བུ་རིན་པོ་ཆེ་རང་བཞིན་གྱིས་འོད་གསལ་ན་ཡང༌། ཕྱིན་ཅི་ལོག་པའི་རྣམ་པར་རྟོག་པའི་འདམ་རྫབ་ཏུ་ཚུད་པས་ན་གྲོལ་བར་མི་འགྱུར་ཞིང༌། ཡོན་ཏན་མི་འབྱུང་ངོ༌། །འདོད་པའི་འདམ་དུ་ཆུད་པས་སེམས་ཉིད་རང་བཞིན་གྱིས་འོད་གསལ་བའི་ཡེ་ཤེས་མི་གསལ་བ་ཉིད་ཀྱང༌། ཅིའི་ཕྱིར་ཞེ་ན། གཏི་མུག་ཕྱིན་ཅི་ལོག་གི་རྣམ་པར་རྟོག་པ་གསལ་བར་མཐོང་ནས། གཉིས་སུ་མེད་པའི་ཡེ་ཤེས་གསལ་བར་མི་མཐོང་སྟེ། དཔེར་ན་བུམ་པ་གཡོགས་པོའི་རྣམ་པ་གསལ་བར་མཐོང་བས། བུམ་པ་མི་མཐོང་བ་བཞིན་ནོ། །འོ་ན་གཏི་མུག་གསལ་བ་ལས། ཅི་ཞིག་གསལ་བར་འགྱུར་ཞེ་ན། གཏི་མུག་གསལ་བས་ནི། འདོད་ཆགས་ལ་སོགས་པའི་ཉོན་མོངས་པ་མཐའ་དག་གསལ་བར་འགྱུར་ལ། ཉོན་མོངས་པ་ལས་ནི་ལས་རྣམ་པར་གསལ་བར་འགྱུར་ཞིང༌། ལས་ལས་ཀྱང་སྡུག་བསྔལ་གསལ་བ་ཡིན་ཏེ། དེ་ལྟར་གཏི་མུག་གསལ་བ་ཡིན་ཞེས་བྱ་བར་གནས་སོ། །དེ་ཡང་ཅི་ལྟར་ས་བོན་ལས་མྱུ་གུ་འཁྲུངས་དང༌། མྱུ་གུ་ལས་ཡལ་ག་དང༌། ཡལ་ག་ལས་འབྲས་བུ་འབྱུང་བ་བཞིན་དུ། མ་རིག་པའི་ས་བོན་ལས་ཉོན་མོངས་པའི་མྱུ་གུ་དང༌། ཉོན་མོངས་པའི་མྱུ་གུ་ལ་ལས་ཀྱིས་ཡལ་ག་དང༌། ལས་ཀྱིས་ཡལ་ག་ལས་སྡུག་བསྔལ་གྱིས་འབྱུང་བའོ། །
དེ་མ་རྟོགས་པ་ལ་སྙིང་རྗེའི་ཡུལ་དུ་གྲུབ་པ་ནི།
གཅིག་དང་དུ་མ་སེམས་ལ་དཔྱད་པ་ཡིས། །
གསལ་བ་སྤངས་ནས་སྲིད་པ་དག་ཏུ་འགྲོ། །
མཐོང་བཞིན་དུ་ནི་དོང་དུ་འགྲོ་བ་ལ། །
དེ་ལས་སྙིང་རྗེ་བ་ནི་ཅི་ཞིག་ཡོད། །
གཅིགདང་ཞེས་བྱ་བའི་ཚིགས་སུ་བཅད་པ་གཅིག་གིས་སྟོན་ཏེ། འཁོར་བའི་རང་བཞིན་ཤེས་ཤིང་མཚན་ཉིད་རྟོགས་པའི་འབྲས་བུ་སྡུག་བསྔལ་གཅིག་དང༌། རྒྱུ་ལས་དང་ཉོན་མོངས་པ་དུ་མའི་སེམས་ལ་སྤྱོད་པས་འཁོར་བ་སྡུག་བསྔལ་དུ་མི་ཤེས་ལ། གསལ་བ་གཉིས་སུ་མེད་པས་ཡེ་ཤེས་སྤངས་པས་ཏེ། བུམ་པ་དང་སྣམ་བུ་ལྟར་མི་ལྡན་པ་ལ་སྤངས་པའི་ཐ་སྙད་བྱས་པས་གཉིས་སུ་མེད་པའི་ཡེ་ཤེས་དང་མི་ལྡན་པས། འཁོར་བ་ལ་སྡུག་བསྔལ་དུ་མཐོང་བ་བཞིན་འཁོར་བའི་དོང་དུ་འགྲོ་བ་ལ་སྙིང་རྗེ་སྐྱེ་བར་རིགས་ཏེ། དེ་ལས་སྙིང་རྗེ་བ་གཞན་ཅི་ཡོང་སྟེ། གཞན་དག་ནི་སྡུག་བསྔལ་དུ་མ་མཐོང་བར་བློ་བདེ་བར་འདུག་གོ། །ཡང་ན་མཁས་པ་རྣམས་ཀྱང་གཅིག་དུ་མ་ལ་སོགས་པའི་རྣམ་པར་དཔྱད་པ་ལས་ཆགས་སེམས་ལྷན་ཅིག་སྐྱེས་པའི་ཡེ་ཤེས་སྤངས་ནས། འཁོར་བ་ལ་སྡུག་བསྔལ་དུ་མཐོང་བ་བཞིན་དུ། འཁོར་བར་འགྲོ་བ་དེ་ལ་གཉིས་སུ་ཡོད་ཅེས་བྱའོ། །
གཞན་ལུས་ཤེས་རབ་ལ་བརྟེན་པའི་ཉམས་ཀྱིས་མི་གྲོལ་བ་ནི།
ཁ་སྦྱོར་བདེ་ལ་ཡོངས་སུ་ཆགས་ནས་སུ། །
འདི་ཉིད་དོན་དམ་ཡིན་ཞེས་རྨོངས་པ་སྨྲ། །
གང་ཞིག་ཁྱིམ་ནས་བྱུང་ནས་སྒོ་དྲུང་དུ། །
ཀཱ་མ་རཱུ་པའི་གཏམ་ནི་འདྲི་བར་བྱེད། །
ཁ་སྦྱོར་བདེ་ལ་ཞེས་བྱ་བའི་ཚིགས་སུ་བཅད་པ་གཅིག་གིས་སྟོན་ཏེ། རྡོ་རྗེ་དང་པདྨ་ཁ་སྦྱོར་བའི་བདེ་བ་ལ་ཆགས་ནས། འདི་ཉིད་དོན་དམ་གྱིས་ཡེ་ཤེས་ཡིན་ནོ་ཞེས་རྨོངས་པ་རྣམས་སྨྲ་སྟེ། དེས་རྣམ་པར་མི་གྲོལ་ལོ། །དཔེར་ན་རྨོངས་པ་ཞིག་གྲོང་ཁྱེར་ཟླ་མ་རུ་པའི་ཁྱིམ་ན་ཟླ་མ་རུ་པ་གང་ཡིན་ཞེས་འདྲི་བ་དང་འདྲ་བར། རང་རང་གིས་སེམས་ལྷན་ཅིག་སྐྱེས་པ་ལ་གནས་བཞིན་དུ་དེ་ངོ་མ་ཤེས་པར་ཐབས་ལམ་གྱིས་བདེ་བས་ལྷན་ཅིག་སྐྱེས་པ་འཚོལ་བར་བྱེད་དེ་མི་རྙེད་ཅེས་བྱ་བའོ། །
ཧཾ་ཞུ་བའི་ཉམས་ཀྱིས་མི་གྲོལ་བ་ནི།
རླུང་གི་རྒྱུ་ལས་སྟོང་པའི་ཁྱིམ་དུ་ནི། །
རྣམ་པ་དུ་མའི་ཚུལ་གྱིས་བཅོས་མ་བས། །
ནམ་མཁའ་ལས་བབ་ཉེས་པ་དང་བཅས་པའི། །
གདུང་བས་བརྒྱལ་བར་གྱུར་པའི་རྣལ་འབྱོར་པ། །
རླུང་གིས་རྒྱུ་ལས་ཞེས་བྱ་བའི་ཚིགས་སུ་བཅད་པ་གཅིག་གིས་སྟོན་ཏེ། རླུང་བསྒོམ་པའི་རྒྱུ་མཚན་ལ་རང་གིས་ལུས་ཁོང་དུ་མ་བྱས་པའི་ཁྱིམ་དུ་རླུང་བསྒོམ་པའི་ཐབས་སྣ་ཚོགས་པའི་ཚུལ་གྱིས་བཅས་མ་བྱས་ནས། ནམ་མཁའི་སྤྱི་བོ་བདེ་བ་ཆེན་པོའི་འཁོར་ལ་གནས་པའི་ཧཾ་ལས་བདུད་རྩི་བྱང་ཆུབ་ཀྱིས་སེམས་འབབ་པའི་ཉམས་ནི། རླུང་གནད་དུ་འགྲོ་བའི་ཉེས་པ་དང་བཅས་པའི་ཉམས་མྱོང་ལ་བརྡུང་བས་མྱོང་ཞིང་རྒྱས་པར་གྱུར་པའི་རྣལ་འབྱོར་པ་དེ་ནི་ཉམས་དེས་མི་གྲོལ་ཞེས་བྱའོ། །
དཔེ་ནི།
ཇི་ལྟར་བྲམ་ཟེ་མར་དང་འབྲས་ཀྱིས་ནི། །
འབར་བའི་མེ་ལ་སྦྱིན་ཤྲེག་བྱེད་པ་ནི། །
ནམ་མཁའི་བཅུད་ཀྱི་རྫས་ཀྱིས་བསྐྱེད་པ་སྟེ། །
འདི་དེ་ཉིད་དུ་ཞེན་པར་ཤེས་པ་ཉིད། །
ཅི་ལྟར་བྲམ་ཟེ་ཞེས་བྱ་བའི་ཚིགས་སུ་བཅད་པ་གཅིག་གིས་སྟོན་ཏེ། ཅི་ལྟར་བྲམ་ཟེ་མར་དང་འབྲས་ཀྱིས་ནི། འབར་བའི་མེ་ལ་སྦྱིན་ཤྲེག་བྱེད་པས་ཐར་པ་ཐོབ་པར་འདོད་པ་ནི། ཞེན་པ་མ་བྲལ་ན་མི་ཐོབ་པ་བཞིན་ནོ། །སྤྱི་བོ་བདེ་བ་ཆེན་པོ་ནམ་མཁའི་ཧཾ་གིས་བདུད་ཀྱིས་རྫས་བདུད་རྩིར་འབར་བས་བསམ་པས་ནི་ཉམས་སུ་མྱོང་བར་བྱེད་པས་ཏེ། ཉམས་ཀྱིས་བདེ་བ་འདི་ཁོ་ན་ཉིད་དུ་ཞེན་པས་ཤེས་པ་ཉིད་ཡིན་པས་ཐར་པ་མི་ཐོབ་བོ། །
ལྕེ་ཆུང་ནུས་པའི་ཉམས་ཀྱིས་མི་གྲོལ་བ་ནི།
ཁ་ཅིག་ཚངས་པའི་གནས་སུ་འོད་སྤར་ནས། །
ལྕེ་ཡིས་ཀུན་དུ་རུ་ཡིས་ལྕེ་ཆུང་བསྐྱོད། །
འཆིང་བར་བྱེད་པ་ཤིན་དུ་དཀྲུགས་བྱས་ཏེ། །
ང་རྒྱལ་དབང་གིས་རྣལ་འབྱོར་པ་ཞེས་ཟེར། །
ཁ་ཅིག་ཞེས་བྱ་བའི་ཚིགས་སུ་བཅད་པ་གཅིག་གིས་སྟོན་ཏེ། དགེ་སློང་ལ་སོགས་པ་ཁ་ཅིག་གིས་སྤྱི་བོ་ཚངས་པའི་གནས་ལྟེ་བའི་ཡི་གེ་འོད་འབར་ནས་བྱང་ཆུབ་ཀྱིས་སེམས་འབབ་པར་བསྒོམ། ལྕེའི་ཀུན་ཏེ་ལྕེའི་རྩེ་མོ་ལྕེ་ཆུང་ལ་འཇིབ་ཅིང་བསྐྱོད་པས་ཉམས་མྱོང་བདེ་བ་སྐྱེས་པ་ལ་ཞེན་པས་འཆིང་བར་བྱེད་པའི་ཉམས་དེས་རང་རྒྱུད་དཀྲུགས་པར་བྱས་ཏེ། མངོན་པའི་ང་རྒྱལ་གྱིས་དབང་གིས་བདག་ནི་རྣལ་འབྱོར་བ་ཡིན་ཟེར་མོད་ཀྱིས། དེས་མི་གྲོལ་ཞེས་བྱའོ། །
ཐུན་མོང་དུ་དགག་པ་ནི།
རང་རིག་དེ་ཉིད་རིག་པས་གཞན་ལ་སྟོན། །
གང་གིས་བཅིངས་པ་དེ་ཉིད་གྲོལ་ཞེས་ཟེར། །
ཁ་དོག་དབྱེ་བས་འཆིང་བུ་མརྒད་ཟེར། །
རྨོངས་པས་རིན་ཆེར་བརྟག་པ་མ་ཤེས་པས། །
དེ་ནི་ར་གན་གསེར་གྱི་བློ་ཡིས་ལེན། །
ཉམས་མྱོང་ཁྱེར་ནས་དོན་དམ་སྒྲུབ་པར་བྱེད། །
རང་གིས་རིག་པ་དེ་ཉིད་ཅེས་བྱ་བ་ཚིགས་སུ་བཅད་པ་ཕྱེད་དང་གཉིས་ཀྱིས་སྟོན་ཏེ། རང་རིག་ནི་རང་གིས་ཉམས་སུ་མྱོང་བའོ། །རིག་པས་ཞེས་བྱ་བ་ནི་ཚད་མར་བྱས་ནས་སོ། །དེས་ན་རང་གི་མྱོང་བ་ཚད་མར་བྱས་ནས་གཞན་ལའང་བསྟན་ཏེ། ཉོན་མོངས་པ་གང་གིས་བཅིངས་པ་དེ་ཉིད་ཐབས་དང་ལྡན་པས་གྲོལ་ལོ་ཞེས་ཟེར་མོད་ཀྱིས། རྨོངས་པས་རིན་པོ་ཆེའི་བརྟག་པ་མི་ཤེས་པས། དེ་ནི་ཁ་དོག་ལྗང་ཁུར་འདུག་པ་ལ་འཁྲུལ་ནས་ནོར་བུ་མཆིང་བུ་རིན་པོ་ཆེ་མར་གད་ཡིན་ཟེར་བ་དང༌། སེར་བ་ཙམ་ལ་འཁྲུལ་ནས་རག་གན་གསེར་ཡིན་སྙམ་པའི་བློའི་ལེན་པ་བཞིན་དུ་ཉམས་མྱོང་ལམ་དུ་ཁྱེར་ནས། དོན་དམ་གྱི་ཡེ་ཤེས་སྒྲུབ་པར་བྱེད་དེ་འཁྲུལ་ཞེས་བྱ་བའི་དོན་ཏོ། །
རྨི་ལམ་གྱིས་ཉམས་ལ་ཞེན་པ་སྤངས་པ་ནི།
རྨི་ལམ་བདེ་ལ་རྗེས་སུ་ཆགས་པར་བྱེད། །
ཕུང་པོ་མི་རྟག་བདེ་བ་རྟག་ཅེས་ཟེར། །
རྨི་ལམ་གྱིས་ཞེས་བྱ་བའི་ཚིག་གཉིས་ཀྱིས་སྟོན་ཏེ། ཁ་ཅིག་ན་རེ། རྨི་ལམ་ཟིན་ན་བར་དོ་ཟིན་པས་ཐར་པ་ཐོབ་ཅེས་རྨི་ལམ་གཟུང་བ་དང༌། སྦྱངས་པ་དང༌། སྤེལ་བ་དང༌། མོས་པ་བསྒྱུར་བ་ལ་སོགས་པའི་རྨི་ལམ་ཉམས་ཀྱིས་བདེ་བ་ལ་རྗེས་སུ་ཆགས་པར་བྱེད་ཅིང༌། འདི་སྐད་ཅེས་ཕུང་པོ་འདི་མི་རྟག་སྟེ་འཆི་ཡང་རྨི་ལམ་གྱིས་ཉམས་ཀྱིས་བདེ་བ་རྟག་པར་བར་དོར་ཟིན་ནས་གྲོལ་བར་འགྱུར་ཞེས་ཟེར་ཏེ། ཉམས་ལ་ཞེན་པ་དང་རྟེན་པས་དེས་གྲོལ་ཅེས་བྱའོ། །
ཕྱག་རྒྱ་བཞིའི་ཉམས་ཀྱིས་མི་གྲོལ་བ་ནི།
ཨེ་བཾ་ཡི་གེར་རང་གིས་གོ་བར་བྱེད། །
སྐད་ཅིག་དབྱེ་བས་ཕྱག་རྒྱ་བཞི་བཀོད་ཅིང༌། །
ཉམས་སུ་མྱོང་བས་ལྷན་ཅིག་སྐྱེས་པ་ཟེར། །
གཟུགས་བརྙན་ཞེས་པ་མེ་ལོང་ལྟ་བ་བཞིན། །
ཇི་ལྟར་མ་རྟོགས་སྨིག་རྒྱུའི་ཆུ་ལ་ནི། །
འཁྲུལ་པའི་དབང་གིས་རི་དགས་རྒྱུག་པར་བྱེད། །
རྨོངས་པ་སྐོམ་པ་མི་ངོམས་འཆིང་བར་འགྱུར། །
གང་ཞིག་དོན་དམ་ཟེར་ཞིང་བདེ་བ་ལེན། །
ཨེ་བཾ་ཞེས་བྱ་བའི་ཚིགས་སུ་བཅད་པ་གཉིས་ཀྱིས་སྟོན་ཏེ། སྤྱི་བོར་ཨེ། ལྟེ་བར་བཾ། དེའི་སྲོག་བསོ་གོ་བར་བྱེད་གསུངས། ཡང་ན་ཨེ་ཤེས་རབ་སྟོང་པ་དང༌། བཾ་ཐབས་སྣང་བ་དང་སྦྱར་ནས། ཨེ་བཾ་གྱིས་ཡི་གེས་མཚོན་ནས་རང་ཉིད་གོ་བར་བྱེད་དེ། དེ་ཡང་རྣམ་པར་སྨིན་པའི་སྐད་ཅིག་མ་དང༌། མཚན་ཉིད་དང་བྲལ་བའི་སྐད་ཅིག་མ་བཞི་ལ་སོགས་པའི་དབྱེ་བ་བཞི་ལ་བརྟེན་པ་ལས་ཀྱིས་ཕྱག་རྒྱ་དང༌། ཆོས་ཀྱིས་ཕྱག་རྒྱ་དང༌། དམ་ཚིག་གིས་ཕྱག་རྒྱ་དང༌། ཕྱག་རྒྱ་ཆེན་པོ་ཞེས་བྱ་བར་འགོད་ཅིང༌། དེ་རྣམས་ཀྱང་ཉམས་སུ་མྱོང་བའི་ངོ་བོར་གནས་པ་ལ་ལྷན་ཅིག་སྐྱེས་པ་ཟེར་མོད་ཀྱིས། ཉམས་སུ་མྱོང་བ་ཙམ་གྱིས་ལྷན་ཅིག་སྐྱེས་པ་མ་ཡིན་ཏེ། ཉམས་རྩ་བ་བྲལ་ཞིང་གཉིས་སུ་མེད་པ་ནི་སྐྱེས་པ་ཟེར་བ་ཡིན་ནོ། །མྱོང་བ་ལྷན་ཅིག་སྐྱེས་པར་འདོད་པ་ནི་འཁྲུལ་པ་སྟེ། གཟུགས་བརྙན་ལ་དོན་དམ་དུ་ཞེན་པས་མེ་ལོང་ལ་བལྟ་བའམ། མིག་རྒྱུ་ལ་ཆུར་འཁྲུལ་པས་རི་དྭགས་རྒྱུགས་པར་བྱེད་ཀྱང༌། གཟུགས་བརྙན་ལ་གཟུགས་མེད་པ་དང༌། སྨིག་རྒྱུ་ལ་ཆུ་མེད་པར་ངོམས་པར་མི་ནུས་པ་བཞིན་དུ། ཐབས་ལམ་གྱིས་བདེ་བ་ལྷན་ཅིག་སྐྱེས་པ་དོན་དམ་ཟེར་ཞིང༌། འཁྲུལ་ནས་ཉམས་མྱོང་བདེ་བ་ལེན་པར་བྱེད་དེ། དེས་མི་གྲོལ་ཞེས་བྱའོ། །
ཕྱག་རྒྱ་ཆེན་པོའི་ལམ་འབྲས་བུ་དང་བཅས་པ་འཆད་པ་ལ། ཁྱད་པར་གྱི་མན་ངག་བརྡའ་བཞི་བྱེ་བྲག་ཏུ་བཤད་པ་མདོར་བསྟན་པ་ནི།
ཀུན་རྫོབ་བདེན་པ་དྲན་པ་མེད་པ་སྟེ། །
སེམས་དང་སེམས་ནི་མེད་པར་གྱུར་པའོ། །
དེ་ཉིད་ཡོངས་སུ་གྱུར་པ་མཆོག་གི་མཆོག །
མཆོག་གི་དམ་པ་གྲོགས་དག་ཤེས་པར་གྱིས། །
ཀུན་རྫོབ་བདེན་པ་ཞེས་བྱ་བའི་ཚིགས་སུ་བཅད་པ་གཅིག་གིས་སྟོན་ཏེ། ཀུན་རྫོབ་ཙམ་དུ་བདེན་པ་ནི། དྲན་པ་སྣ་ཚོགས་སུ་སྣང་བ་ཡིན་ལ། དེ་སེམས་སུ་ཤེས་པ་ནི་དྲན་པའི་མན་ངག་གོ །མེད་པ་སྟེ་ཞེས་བྱ་བ་ནི། དྲན་པ་དེ་ཉིད་མེད་པ་སྟེ། མདོ་ཙམ་དུ་བསྟན་ཏོ། །དེ་ཉིད་བཤད་པ་ནི། སེམས་གང་སེམས་ནི་མེད་པའོ་འགྱུར་བའོ། །ཞེས་བྱ་བ་སྟེ། དྲན་པ་མེད་པ་ཞེས་བྱ་བ་སྟེ། དེ་ཅི་ལྟ་བུ་ཞེ་ན། དྲན་པ་སེམས་སུ་ཤེས་པའི་སེམས་གང་ཡིན་པའི་སེམས་དེ་ཉིད་མེད་པའོ། །སེམས་ལ་བལྟ་རྒྱུ་མི་འདུག་སྙམ་དུ་ཡིད་ལ་མི་བྱེད་པའོ། །དེ་ཉིད་ཡོངས་སུ་གྱུར་པ་མཆོག་ཅེས་བྱ་བ་ནི་སྣང་བ་དང༌། སྟོང་པའི་དྲན་པའམ། དྲན་པ་མེད་པ། དེ་ཉིད་ཡོངས་སུ་གྱུར་པ་རང་གིས་སེམས་གདོད་མ་ཉིད་ནས་མ་སྐྱེས་པར་མཐོང་བ་སྟེ་སྐྱེ་བ་མེད་པའོ། །མཆོག་གིས་མཆོག་ཅེས་བྱ་བ་ལ། མཆོག་སྐྱེ་བ་མེད་པ་ལ་བརྗོད་པས། མཆོག་གིས་མཆོག་བློ་ལས་འདས་པ་ལ་འཇུག་སྟེ། བློ་ལས་འདས་པ་ནི་དཔེ་དང་བྲལ་བའོ། །མཆོག་གིས་དམ་པ་ནི་འབྲས་བུ་སྟེ། རང་དོན་སྐུ་ལྔ། གཞན་དོན་སྤྲུལ་པ་དྲུག་ལ་བརྗོད་དོ། །
དེ་ལྟར་མདོར་བསྟན། ད་ནི་རྒྱས་པར་བཤད་པ་ལས། དང་པོ་དྲན་པ་མེད་པ་སེངྒེ་རྣམ་པར་བརྩེ་བའི་ཏིང་ངེ་འཛིན་རྒྱས་པར་འཆད་པ་ནི།
སེམས་ནི་དྲན་མེད་ཏིང་ངེ་འཛིན་དུ་སྦྱོར། །
ཉོན་མོངས་ཡོངས་སུ་དག་པའང་དེ་ཉིད་དོ། །
ཇི་ལྟར་འདམ་སྐྱེས་འདམ་གྱིས་མི་ཚུགས་བཞིན། །
སྲིད་འབྱུང་ཉེས་པས་རྒྱལ་ཆོས་མི་གོས་སོ། །
སེམས་ནི་ཞེས་བྱ་བའི་ཚིགས་སུ་བཅད་པ་གཅིག་གིས་སྟོན་ཏེ། དྲན་པ་སེམས་སུ་ཤེས་པའི་སེམས་མ་རྙེད་སྙམ་པ་དེ་ནི་དྲན་པ་མེད་ཅིང་ཡིད་ལ་མི་བྱེད་པ་སེངྒེ་རྣམ་པར་བརྩེ་བའི་ཏིང་ངེ་འཛིན་དུ་སྦྱོར་ཅིག །དེ་ལྟར་དྲན་པ་མེད་ཅིང་ཡིད་ལ་མི་བྱེད་ངང་དུ་སྦྱར་ནས་ཉོན་མོངས་པ་ཡོངས་སུ་དག་པ་དེ་ཉིད་དོ། །དྲན་པ་སེམས་སུ་ཤེས་པའི་དུས་སུ་མངོན་རྒྱུ་དག་ལ། དྲན་པ་མེད་ཅིང་ཡིད་ལ་མི་བྱེད་པའི་ངང་དུ་བག་ལ་ཉལ་དག་པ་ཡིན་ནོ། །
དེ་ལྟར་རྣམ་པར་དག་པས་སྲིད་པའི་ཀུན་འབྱུང་ལས་དང་ཉོན་མོངས་པས། རྒྱལ་བའི་ཆོས་དྲན་པ་མེད་ཅིང་ཡིད་ལ་མི་བྱེད་པ་ལ་མི་གོས་ཏེ། ཅི་ལྟར་འདམ་ལས་སྐྱེས་པའི་པདྨ་ལ་འདམ་གྱིས་མི་ཚུགས་ཤིང་མི་གོས་པ་བཞིན་ཞེས་བྱའོ། །
དྲན་པ་སྒྱུ་མ་ལྟ་བུའི་ཏིང་ངེ་འཛིན་ནི།
དེ་ཡང་ཐམས་ཅད་སྒྱུ་མར་ངེས་པར་བལྟ་བྱ་སྟེ། །
འཇིག་རྟེན་འདས་པ་སྐད་ཅིག་ལེན་དང་བཏང་སྙོམས་བྱེད། །
བརྟན་པའི་བློ་ཅན་དེ་དག་གཏི་མུག་འཆིང་བར་འགྱུར། །
རང་བྱུང་བསམ་གྱིས་མི་ཁྱབ་རང་བཞིན་གནས་པ་ཡིན། །
དེ་ཡང་ཞེས་བྱ་བའི་ཚིགས་སུ་བཅད་པ་གཅིག་གིས་སྟོན་ཏེ། དྲན་པ་དེ་ཐམས་ཅད་སྒྱུ་མ་ཙམ་དུ་ངེས་པར་བལྟ་བར་བྱ་སྟེ། དེས་ན་རང་གིས་སེམས་ལ་བལྟས་པས་མཐོང་བ་མེད་པས་འཇིག་རྟེན་གཉིས་འཛིན་གྱིས་རྣམ་པར་རྟོག་པ་ལས་འདས་པ། སྐད་ཅིག་གིས་ལེན་ལ་བལྟ་རྒྱུ་མ་རྙེད་པས་བཏང་སྙོམས་སུ་འཇོག་པར་བྱེད་དོ། །དེ་ལྟར་སྒྱུ་མ་ལྟ་བུའི་ཏིང་ངེ་འཛིན་བསྟན་པའི་བློ་ཅན་དེ་དག་ནི། གཏི་མུག་འཆིང་བར་འགྱུར་ཏེ་ལྡང་བའི་མི་འགྱུར་ཞེས་བྱ་བའི་དོན་ཏོ། །སྒྱུ་མ་ལྟ་བུའི་ཏིང་ངེ་འཛིན་བསྟན་པར་གྱུར་ན་ཐེག་པ་ཆེན་པོའི་རིགས་ཅན་ལ་སྙིང་རྗེ་རང་བྱུང༌། ཡུལ་སེམས་ཅན་བསམ་གྱིས་མི་ཁྱབ་པ་ལ་རང་བཞིན་གྱིས་སྐྱེ་བར་གནས་པ་ཡིན་ཞེས་བྱའོ། །
སྐྱེ་མེད་དཔའ་བར་འགྲོ་བའི་ཏིང་ངེ་འཛིན་ནི།
སྣང་འདི་གསལ་བར་དང་པོ་ཉིད་ནས་མ་སྐྱེས་ཏེ། །
གཟུགས་ཅན་མ་ཡིན་གཟུགས་ཀྱི་རང་བཞིན་རྣམ་པར་སྤངས། །
དེ་ཉིད་རྒྱུན་དུ་གནས་ཤིང་བསམ་གཏན་གཅིག་པུ་བྱེད། །
སྣང་བ་འདི་ཞེས་བྱ་བའི་ཚིག་གསུམ་གྱིས་སྟོན་ཏེ། སྣང་བ་འདི་དང་པོ་ཉིད་ནས་མ་སྐྱེས་པ་ཡིན་ཏེ། གཟུགས་ཅན་དུ་སྐྱེ་བ་མ་ཡིན་ལ། གཟུགས་ཀྱིས་རང་བཞིན་རྣམ་པར་སྤངས་པས། གཟུགས་ཅན་མ་ཡིན་པར་སྤངས། སྐྱེས་པ་མ་ཡིན་ཏེ། སྣང་བ་སྟོང་པའམ། དྲན་པ་དང་དྲན་པ་མེད་པར་སྐྱེ་བ་ཞེས་བྱ་བའི་དོན་ཏོ། །འོ་ན་ཅི་ཞིག་བྱེད་ཞེ་ན། རང་གིས་སེམས་ཉིད་གདོད་ནས་མ་སྐྱེས་པ་དེ་ཉིད་ལ་རྒྱུན་དུ་གནས་ཤིང༌། སྐྱེ་བ་མེད་པའི་བསམ་གཏན་གཅིག་པོ་བྱེད་ཅེས་བྱའོ། །
བློ་ལས་འདས་པ་རྡོ་རྗེ་ལྟ་བུའི་ཏིང་ངེ་འཛིན་ནི།
ཡིད་ལ་མི་བྱེད་དྲི་མེད་བསམ་གཏན་སེམས་མ་ཡིན། །
བློ་དང་སེམས་དང་སེམས་ཀྱི་སྣང་བ་དེ་བདག་ཉིད། །
འཇིག་རྟེན་གང་དག་གཞན་དུ་སྣང་བ་དེ་བདག་ཉིད། །
སྣ་ཚོགས་མ་ལུས་མཐོང་བྱ་མཐོང་བྱེད་དེ་བདག་ཉིད། །
ཆགས་སྡང་གཏི་མུག་བྱང་ཆུབ་སེམས་ཀྱང་དེ་བདག་ཉིད། །
ཡིད་ལ་མི་བྱེད་ཅེས་བྱ་བའི་ཚིགས་སུ་བཅད་པ་གཅིག་དང་ཚིག་གཅིག་གིས་སྟོན་ཏེ། བློ་ལས་འདས་པ་ནི་ཡིད་ལ་བྱར་མེད་པས་ཡིད་ལ་མི་བྱེད་དོ། །ཡིད་ཀྱི་དྲི་མ་མེད་པ་བློ་ལས་འདས་པའི་བསམ་གཏན་ནི་སེམས་མ་ཡིན་ནོ། །འོ་ན་ཅི་ཞེ་ན། གནད་ཀྱིས་ཀུན་བརྟགས་པའི་བློ་དང་སེམས་ཀྱིས་སྣང་བ་བློ་ལས་འདས་པ་དེའི་བདག་ཉིད་དེའི་རང་བཞིན་ནོ། །དེར་མ་ཟད་སངས་རྒྱས་ཀྱིས་ཞིང་ཁམས་དག་པ་དང་མ་དག་པ་ལ་སོགས་པ། འཇིག་རྟེན་གྱི་ཁམས་གང་དང་གང་གཞན་དུ་སྣང་བའི་བློ་ལས་འདས་པ་དེའི་བདག་ཉིད་དོ། །མཐོང་བར་བྱ་བ་དང་མཐོང་བར་བྱེད་པ་ལ་སོགས་པ་སྣ་ཚོགས་པ་རྣམས་ཀྱང་དེའི་རང་བཞིན་དང་དེའི་བདག་ཉིད་དོ། །དེར་ཡང་མ་ཟད་དོ། །འཁོར་བའི་རྒྱུ་གཏི་མུག་དང་འདོད་ཆགས་དང་ཞེ་སྡང་དང༌། བླ་ན་མེད་པ་ཡང་དག་པར་རྫོགས་པའི་སངས་རྒྱས་ཀྱི་རྒྱུ་བྱང་ཆུབ་ཀྱི་སེམས་ཀྱང་བློ་ལས་འདས་པ་དེའི་བདག་ཉིད་དེ། དེ་དག་གིས་རང་བཞིན་བློ་ལས་འདས་པ་ཡིན་པས། དེ་ལ་དམིགས་པའི་བློ་མི་འཇུག་པའི་ཕྱིར་རོ་སྙམ་དུ་དགོངས་པའོ། །
འཇིག་རྟེན་ཁམས་ནི་གྲངས་མེད་དུ། །
སངས་རྒྱས་ཐམས་ཅད་བལྟ་མི་ནུས། །
གང་གིས་ཆོས་ཀྱི་སྙིང་པོ་མཐོང༌། །
སངས་རྒྱས་ཐམས་ཅད་དེའི་མཐོང་བ། །
འདིར་ནི་ཡུལ་དང་ཡུལ་ཅན་དང༌། །
འཇིག་རྟེན་ཁམས་ཐམས་ཅད་དང༌། །
ཉོན་མོངས་བྱང་ཆུབ་གཉིས་མེད་པར། །
ཆོས་ཀྱི་སྙིང་པོ་ཐོབ་པ་ཡིན། །
ཞེས་བྱ་བ་ནི་བསྡུ་བའི་ཚིགས་སུ་བཅད་པའོ། །
ཐོས་བསམ་སྒོམ་གསུམ་ལམ་འབྲས་བུ་དང་བཅས་པ་སྟོན་པ་ལས། གཏི་མུག་མུན་པར་སྒྲོན་མེ་འབར། །ཞེས་བྱ་བ་ནི་ཐོས་པ་དམ་པའི་རྗེས་སུ་འབྲང་བ་བསྟན་ཏེ། ཐོག་མ་ཁོ་ནར་བ་གླང་ལྟར་ཅང་མི་ཤེས་པ་དེའི་ཚེ་ཐོས་པའི་ཚིག་གིས། སྒྲོན་མེ་སྤར་བས་དོན་དང་དོན་མ་ཡིན་པ་ལ་སོགས་པར་བརྗོད་པའི་སྒྲ་ལ་དམིགས་པའི་ཤེས་པ་སྐྱེའོ། །
བསྒོམ་པ་དམ་པའི་རྗེས་སུ་འབྲང་བ་ནི།
ཇི་སྲིད་བློ་ཡི་དབྱེ་བས་ཕྱེ། །
དེ་སྲིད་སེམས་ཀྱི་དྲི་མ་སྤངས། །
ཇི་སྲིད་བློ་ཡི་དབྱེ་བས་ཕྱེ། །ཞེས་བྱ་བའི་ཚིག་གཉིས་ཀྱིས་སྟོན་ཏེ། དེ་ནས་ཇི་སྲིད་དུ་ཐོས་པས་གཟུང་བའི་དོན་གཏན་ལ་འབེབས་ཤིང༌། བློའི་དབྱེ་བས་ཕྱེ་ནས་ངེས་པར་བྱེད་པ་དེ་ནི་བསམ་པ་སྟེ། ཇི་སྲིད་མི་ཤེས་པ་དང་མ་རྟོགས་པའི་སེམས་ཀྱི་དྲི་མ་སྤངས་ཤིང་དོན་དེའི་ངེས་པར་བྱའོ། །
བསྒོམ་པ་དམ་པའི་རྗེས་སུ་འབྲངས་པ་ལས། བླང་དོར་མེད་པའི་ཚུལ་དུ་བཞག་པ་ནི།
མ་ཞེན་རང་བཞིན་གང་ཞིག་བསམ། །
དགག་པ་མེད་ཅིང་སྒྲུབ་པ་མེད། །
འཛིན་པ་མེད་དེ་བསམ་མི་ཁྱབ། །
མ་ཞེན་རང་བཞིན་ཞེས་བྱ་བའི་ཚིག་གསུམ་གྱིས་སྟོན་ཏེ། དེ་ལྟར་ཐོས་པ་དང་བསམ་པའི་མན་ངག་གིས་འགའ་ཙམ་ཡང་ཞེས་བྱ་བའི་ཡུལ་དུ་མི་དམིགས་པས་མ་ཞེན་རང་བཞིན་ནམ་ཆོས་ཉིད་དེ་ལ་གང་ཞིག་བསམ་ཞིང་བསྒོམ་དུ་ཡོད་དེ། ཅི་ཡང་བསམ་ཞིང་བསྒོམ་དུ་མེད་དོ། །བསམ་སྒོམ་དང་བྲལ་བའི་སེམས་ལྷན་ཅིག་སྐྱེས་པ། གཉུག་མའི་ངོ་བོ་དེ་ལ་ནི་འགག་པ་མེད་ཅིང་སྒྲུབ་པ་ཡང་མེད་ལ། རང་གིས་ངོ་བོ་འདི་ཡིན་ཞེས་འཛིན་པ་མེད་དེ། དེས་ན་དོན་དེ་ཉིད་བསམ་གྱིས་མི་ཁྱབ་པའི་ཏིང་ངེ་འཛིན་ཡིན་ནོ། །
གྲུབ་མཐའི་དྲི་མས་མ་སླད་པར་བཞག་པ་ནི།
བློ་ཡི་དབྱེ་བས་རྨོངས་རྣམས་འཆིང༌། །
དབྱེར་མེད་ལྷན་ཅིག་སྐྱེས་རྣམ་དག །
གཅིག་དང་དུ་མས་རྣམ་བརྟགས་གཅིག་ཉིད་མིན། །
ཤེས་པ་ཙམ་གྱིས་འགྲོ་བ་རྣམ་པར་གྲོལ། །
(གསལ་བ་གང་ཞིག་ཤེས་པ་བསྒོམ་པ་བསྟན། །མི་གཡོའི་སེམས་ནི་བདག་ཉིད་དེ་རུ་གཟུང༌། །དགའ་བ་རྒྱས་པའི་ཡུལ་ཐོབ་པ། །མཐོང་བའི་སེམས་ནི་རྣམ་པར་རྒྱས། །ཡུལ་ལ་བྲོས་ཀྱང་ཐ་དད་མེད། །དགའ་བ་བདེ་བའི་མྱུ་གུ་དང༌། །མཆོག་གི་འདབ་མ་སྐྱེད་པ་སྟེ། །ཇི་སྲིད་ཕྱོགས་བཅུར་མི་འཕྲོ་བ། །སྤྲོས་མེད་བདེ་བའི་འབྲས་བུ་ཉིད། །གང་གིས་གང་དུ་གང་ལ་དེ་དག་མེད། །རྩ་བ་འདིའི་འགྲེལ་པ་མི་གསལ་ཞུ་སྒྲིག་པའི་མཆན།)
དེ་ཡིས་དེ་རུ་དེ་ལ་དགོས་པ་བྱས། །
རྗེས་སུ་ཆགས་པ་དང་ནི་མ་ཆགས་པའི། །
གཟུགས་ཉིད་དག་ནི་སྟོང་པ་ཉིད་ཡིན་ནོ། །
བློའི་དབྱེ་བས་ཞེས་བྱ་བའི་ཚིགས་སུ་བཅད་པ་གཅིག་གིས་སྟོན་ཏེ། མུ་སྟེགས་པ་དང༌། སངས་རྒྱས་པ་རྣམ་པར་རྟོག་པའི་བློའི་དབྱེ་བ་ཐ་དད་ཀྱིས་བརྟགས་པའི་གྲུབ་མཐའ་རྣམས་ཀྱིས་རྨོངས་པ་རྣམས་འཆིང་བར་འགྱུར་ལ། གཉིས་མེད་ལྷན་ཅིག་སྐྱེས་པ་ནི་བརྟགས་པའི་གྲུབ་མཐའི་དྲི་མས་མ་སླད་པས་ན་རྣམ་པར་དག་པའོ། །འོ་ན་མུ་སྟེགས་པ་དང༌། སངས་རྒྱས་པ་རྣམས་ཀྱིས་རྣམ་པར་རྟོག་པའི་བློའི་དབྱེ་བས་ཇི་ལྟར་བརྟག་ཅེས་ན། གཅིག་དང་དུ་མས་རྣམ་པར་བརྟག་པ་ཞེས་བྱ་བར་གསུངས་ཏེ། དངོས་པོ་ཐམས་ཅད་གཅིག་དང་དུ་མ་ལས་མི་འདའ་བས་དངོས་པོར་སྨྲ་བས་ཐམས་ཅད་ཀྱིས་ལུགས་བརྗོད་པའོ། །གཅིག་ཉིད་མིན་ཞེས་བྱ་བས་ནི། དུ་མ་ཡང་མ་ཡིན་ཞེས་པ་མ་སྨོས་ཀྱང་གྲུབ་མཐར་འདོད་དེ། དེ་བས་རེ་དོགས་མེད་དོ། །རང་དང་གཞན་གཉིས་ཀྱང་གྲུབ་པའི་ཕྱིར་རོ། །དེའི་དེ་རུ་དེ་ལ་དགོས་པ་བྱས་ཞེས་པ་ནི། མེད་ཅེས་སྔ་མ་དང་སྦྱར་ཏེ། རང་དོན་སྐུ་གསུམ་དང་གཞན་དོན་སྐུ་གཉིས་པོ་དེའི་རང་དང་གཞན་གྱིས་རྒྱུད་དེ་རྒྱུ་རང་གཞན་དེ་ལ་དོན་བྱ་བ་ཉིད་ཀྱང་མེད་དོ། །ཅིའི་ཕྱིར་ཞེ་ན། གཞན་གྱིས་དོན་ལ་རྗེས་སུ་ཆགས་པའི་གཟུགས་ལོངས་སྤྱོད་པ་དང༌། སྤྲུལ་པའི་སྐུ་དང༌། མ་ཆགས་པ་ཆོས་ཀྱི་སྐུ་དག་ནི་རང་བཞིན་གྱིས་སྟོང་པ་ཉིད་ཡིན་པས་རང་དང་གཞན་དུ་མི་དམིགས་པའི་ཕྱིར་ཞེས་བྱ་བ་སྟེ་སངས་རྒྱས་རྣམས་ནི་ཆོས་ཀྱི་སྐུ་ལ་བཞུགས་པས་དེ་ལྟར་དམིགས་པ་དང་བྲལ་ཞིང་སངས་རྒྱས་ཀྱི་མཛད་པ་རྣམས་ནི། འཇིག་རྟེན་དུ་ལྷུན་གྱིས་གྲུབ་པར་འབྱུང་བ་ཡིན་ནོ། །ཞེས་པའི་དོན་ཏོ། །
དྲི་མ་མེད་པའི་སེམས་འཆིང་བ་དང་བྲལ་བའི་སྐབས་ཀྱི་དོན་བསྡུ་བ་ནི།
སྲིད་པའི་འདམ་ཞེན་ཕག་ལྟ་བུ། །
དྲི་མེད་སེམས་གྱུར་སྐྱོན་ཅི་ཡོད། །
གང་ཡང་དག་གིས་མ་གོས་པ། །
དེ་ཡང་དེ་ཡིས་ཅི་ཕྱིར་འཆིང༌། །
སྲིད་པའི་འདམ་ཞེས་བྱ་བ་ཡོངས་སུ་རྫོགས་པས་བསྟན་ཏེ། འོ་ན་རྗེས་སུ་ཆགས་པའི་གཟུགས་ཀྱིས་འཁོར་བ་མ་སྟོང་གི་བར་དུ། སྲིད་པ་གསུམ་དུ་སེམས་ཅན་གྱི་དོན་མཛད་ཅིང་བཞུགས་ན། ཕག་མི་གཙང་བ་ལ་ཆགས་པ་ལྟར་འཁོར་བར་འཆིང་བ་ཉིད་དུ་མི་འགྱུར་རམ་ཞེ་ན། རྣལ་འབྱོར་པའི་རྟོག་པ་ཆོས་ཀྱི་སྐུ་དྲི་མ་མེད་པར་གྱུར་པ་ལ་སྲིད་པའི་འདམ་རྫབ་ཀྱིས་སྐྱོན་ཅི་ཡོད། དེ་ལྟར་དྲི་མ་མེད་པར་སེམས་གྱུར་པས། རྣལ་འབྱོར་པ་གང་ཡང་ཉོན་མོངས་པ་དང་ཤེས་བྱའི་དྲི་མ་གཉིས་པོ་གང་ཡང་མ་གོས་པའི་རྣལ་འབྱོར་པ་དེ་ཡང་དྲི་མ་གཉིས་པོ་དེ་ཅིའི་ཕྱིར་འཆིང་བ་སྟེ། པདྨ་འདམ་ལས་སྐྱེས་ཀྱང་འདམ་གྱི་དྲི་མས་མ་གོས་པ་བཞིན་དུ་མི་འཆིང་ངོ༌། །
ཐ་མའི་མན་ངག་བདུད་རྩིའི་རོ་ཙམ་མྱོང་ནའང༌། །ཉམས་དང་རྟོགས་པ་འདྲེས་པའི་དོན་དེ་དབྱེ་མི་ནུས། །ལེགས་སྦྱངས་བློ་གྲོས་དྲི་མ་མེད་པར་མ་གྱུར་ནའང༌། །དོན་ཙམ་མྱོང་ཡང་མཁས་པ་རྣམས་ཀྱིས་སྨད་པའི་རྒྱུ། །དོན་དང་ཐ་སྙད་ཀུན་ལ་མ་རྨོངས་སྐྱེ་བོ་གང༌། །དེའི་བསྟན་ཆོས་ཀུན་ལ་རང་དབང་ཐོབ་པ་ཡིན། །དེང་སང་འདི་ན་མི་མཁས་སྐྱེ་བོ་གང་དག་ནི། །དོན་ཙམ་མྱོང་བའི་སློབ་མས་མ་འབྲེལ་བསྟན་ཆོས་བརྩམས། །བདག་ཀྱང་འདིའི་དོན་རྣམས་དབྱེ་བར་མི་སྤོབས་པས། །ཞུ་བ་མང་ཡང་རེ་ཞིག་ཏུ་ནི་སེམས་ཁྲལ་བཏང༌། །སྐྱེས་བུ་ཁྱོད་ཀྱིས་ཤུལ་རིངས་ནས་ནི་ཕོ་ཉ་བཏང༌། །དེ་དགོངས་བསྐང་ཕྱིར་གཞུང་ཚིག་འདི་དག་རྣམ་པར་དབྱེ། །དེ་ལས་བསོད་ནམས་དྲི་མེད་སྟོན་གྱི་ཟླ་བ་ལྟར། །ཡང་དག་དཀར་བ་ཐོབ་པ་དེ་ནི་ལུས་ཅན་ཀུན། །རྨོངས་མུན་རབ་རབི་ཚོགས་ནི་མ་ལུས་པར་ཟད་ཅིང་། །ཆོས་སྐུ་དྲི་མེད་རང་ལ་གནས་པ་དེ་མཐོང་ཤོག །
མཛོད་ཀྱི་གནས་གསལ་བར་བྱེད་པ་ཟླ་བའི་འོད་ཟེར་ཞེས་བྱ་བ། དགེ་སློང་བློ་གྲོས་སེང་གེས་སྦྱར་བ་རྫོགས་སོ།། །།
གཉིས་མེད་ལྷན་ཅིག་སྐྱེས་པས་འགྲོ་ཀུན་གྱི་སྙིང་ལ་ཡང་དག་བཞུགས། །
ནམ་མཁའི་དབུས་ནས་ཤར་བའི་ཉི་མའི་འོད་ཀྱི་བློ་ཡི་མུན་པ་མ་ལུས་བསལ། །
དཔལ་ལྡན་བདེ་ཆེན་མཐུ་ཡིས་དུས་སྨིན་པའི་འབྲས་ལྟར་ནམ་མཁའི་དབང་ཕྱུག་བརྙེས། །
གཉིས་མེད་གསུང་སྒྲ་ཕྱོགས་བཅུར་སྒྲོགས་ཤིང་སྐལ་ལྡན་གྲོལ་མཛད་དེ་ལ་བདག་ཕྱག་འཚལ། །
རྒྱལ་བ་རྒྱ་མཚོའི་ཐུགས་དགོངས་གཉིས་མེད་ལྷན་ཅིག་སྐྱེས་པ་རིན་ཆེན་གཏེར་གྱི་མཛོད། །
རྒྱུད་དང་བསྟན་ཆོས་མན་ངག་ཀུན་ལས་ཁྱད་པར་འཕགས་པ་ས་ར་ཧའི་གླུ། །
རྟོག་དཔྱོད་བློ་ཡི་མི་དཔོགས་མན་ངག་ཉམས་སུ་མྱོང་བ་རྣམས་ཀྱིས་སྤྱོད་ཡུལ་ཡིན། །
དེ་ཕྱིར་འདི་བདག་བློའི་དཔོགས་པ་མེད་ཀྱང་བླ་མའི་དྲིན་གྱིས་ཅུང་ཟད་དབྱེ། །
དོ་ཧ་བརྒྱད་ཅུ་པ་འདི་ལ་བཞི་སྟེ་། གནས་ལུགས་གཏན་ལ་འབེབས་པ་དང༌། ལམ་ཉམས་སུ་བླང་བའི་ཐབས་དང༌། མངོན་པར་གྲུབ་པའི་འབྲས་བུ་དང༌། རྒྱུ་འབྲས་ལ་སེམས་ཐག་བཅད་པའོ། །དེ་ལ་དང་པོ་འཁོར་བ་རྒྱུ་འབྲས་སྡུག་བསྔལ་གྱི་གནས་ལུགས་བསྟན་པ་ནི།
ཨེ་མ་མཁའ་འགྲོ་གསང་བའི་སྐད། །
གཉིས་མེད་རང་བཞིན་ཕྱག་རྒྱ་ཆེན་པོའི་གནས། །
སངས་རྒྱས་ཆོས་དང་དགེ་འདུན་དེ་རང་བཞིན། །
བྱང་ཆུབ་སེམས་དཔའ་བདེ་བའི་མགོན་པོ་ལ། །
ཕྱག་བཟང་པོ་ཡིས་བཏུད་དེ་བཤད་པར་བྱ། །
སྐྱེ་བོ་སྲིད་པའི་འཁྲི་ཤིང་ལྟ་བུས་བཀྲིས་པ་རྣམས། །
བདག་ཏུ་འཛིན་པའི་མྱ་ངན་ཐང་ལ་རབ་ཏུ་སྐམས། །
རྒྱལ་བུ་གཞོན་ནུ་སྲིད་མེད་ཕ་དང་བྲལ་བ་བཞིན། །
བདེ་བའི་གོ་སྐབས་མེད་པས་སེམས་ལ་ཟུག་རྔུར་གྱུར། །
ཨེ་མ་མཁའ་འགྲོ་ཞེས་བྱ་བ་ལ་སོགས་པ་ཚིགས་སུ་བཅད་པ་དང་པོས་སྟོན་ཏེ། ཨེ་མ་མཁའ་འགྲོ་གསང་བའི་སྐད་ཅེས་བྱ་བ་ནི། ལེའུ་བརྒྱད་ཆར་གྱི་དབུར་བཀོད་པས་མཚམས་སྦྱོར་ཡིན་གསུངས་སོ། །དེ་ལ་ཨེ་མ་ནི་ངོ་མཚར་བའི་ཚིག་སྟེ། ལེའུ་རེ་རེ་ཡང་ངོ་མཚར་བར་དགོངས་པའོ། །མཁའ་ནི་ཆོས་ཀྱི་དབྱིངས་ཡིན་ལ། འགྲོ་བ་ནི་རྟོག་པ་སྟེ་ཡེ་ཤེས་ལ་བརྗོད་དོ། །གསང་བ་ནི་རྟོགས་པར་དཀའ་བའི་དོན་ཡིན་ལ། སྐད་ནི་སྒྲོག་པའི་དོན་ཏོ། །དེ་ལྟར་ཆོས་ཀྱི་དབྱིངས་རྟོགས་པར་དཀའ། རྟོགས་པར་བྱེད་པའི་ཡེ་ཤེས་ཀྱི་དོན་སྒྲོག་པར་བྱེད་པའི་གཞུང་འདི་ནི་ངོ་མཚར་བ་ཡིན་ནོ་ཞེས་བྱ་བའི་དོན་ཏོ། །
སྐྱེ་བོ་སྲིད་པས་ཞེས་བྱ་བ་ལ་སོགས་པའི་དོན་ནི་འདི་ཡིན་ཏེ། སྐྱེ་བོ་ལས་དང་ཉོན་མོངས་པའི་སྲིད་པས་དཀྲིས་པ་རྣམས་ནི་བདག་ཏུ་འཛིན་པའི་མྱ་ངན་གྱིས་ཐང་ལ་རབ་ཏུ་སྡུག་བསྔལ་བ་སྟེ། ལུས་ལ་བདེ་བའི་གོ་སྐབས་མེད་ཅིང་སེམས་ཀྱི་ཟུག་ངུར་གྱུར་པས་ལུས་དང་སེམས་ཀྱི་སྡུག་བསྔལ་གཉིས་ཀྱིས་མནར་བའོ། །དཔེར་ན་རྒྱལ་བུ་གཞོན་ནུ་སྲིད་མེད་ཕ་དང་བྲལ་བ་བཞིན་ཏེ། འབངས་འགའ་ཞིག་ནི་སྡུག་བསྔལ་ལ་དྲེད་ནས་སྡུག་བསྔལ་ཤྲན་ཆེ་བ་ཡིན་པ་ལ། འདི་རྒྱལ་བུ་ཡིན་པས་སྔར་སྡུག་བསྔལ་མེད་ཅིང་ད་ལྟར་སྡུག་བསྔལ་བ་དང༌། རྒད་པོ་ཡིན་ན་སྐྱིད་སྡུག་མང་པོ་མྱོང་ཞིང་སེམས་ལ་བཅད་ཤེས་པས་སྡུག་བསྔལ་ལ་བཤྲན་པར་ནུས་པ་ཡིན་ལ། འདི་གཞོན་ནུ་ཡིན་པ་དང༌། རྒྱལ་སྲིད་ཡོད་ན་འབངས་ཀྱིས་སྐྱོང་བ་ཡིན་པ་ལ་འདི་ལ་རྒྱལ་སྲིད་མེད་པ་དང༌། ཕ་ཡོད་ན་ཕས་སྐྱོང་བ་ཡིན་པ་ལ་ཕ་ཡང་མེད་པར་གྱུར་པའི་རྒྱལ་བུ་སྡུག་བསྔལ་བ་བཞིན་ནོ། །
ཚིག་གི་དོན་ནི། ལས་དང་ཉོན་མོངས་པའི་དབང་གིས་ཁམས་གསུམ་དུ་ཡང་དང་ཡང་དུ་སྐྱེ་བའི་བྱ་བ་བྱེད་པས་ན་ཀྱེའོ་སྟེ། སེམས་ཅན་དང༌། གང་ཟག་དང༌། སྲོག་ཆགས་ཞེས་བྱ་བ་ནི་རྣམ་གྲངས་སོ། །སྲིད་པ་ནི་ལས་དང་ཉོན་མོངས་པ་སྟེ་། འདི་ལ་སྲིད་པ་ཀུན་འབྱུང་བ་ཞེས་བྱ་བ་བརྗོད་དོ། །འཁྲིལ་ཤིང་ལྟ་བུར་ཞེས་བྱ་བ་ནི་ནགས་ཁྲོད་ཀྱི་འཁྲི་ཤིང་གིས་ཤིང་རྣམས་ལ་དཀྲིས་ནས་གདུག་པའོ། །དཀྲིས་པ་བཅིངས་པ་སྟེ་བསྡམས་ཞེས་བྱ་བའི་ཐ་ཚིག་གོ། །བདག་ཏུ་འཛིན་པ་དེ་ཉིད་མྱ་ངན་གྱིས་ཐང་དང་འདྲ་བས་ན། བདག་ཏུ་འཛིན་པའི་མྱ་ངན་གྱི་ཐང་ཞེས་བྱ་བ་སྟེ། སྡུག་བསྔལ་སྐྱེ་བའི་རྒྱུར་ཆ་མཚུངས་པའོ། །ཇི་ལྟར་མྱ་ངན་གྱི་ཐང་རྩ་དང་ཤིང་དང་ཆུ་ལ་སོགས་པ་མེད་པས། སྐྱེ་བོ་རྣམས་ཐང་དེ་ལ་སྡུག་བསྔལ་བ་བཞིན་དུ། བདག་ཏུ་འཛིན་པ་མྱ་ངན་གྱི་ཐང་ལ་གནས་ནས་སེམས་ཅན་རྣམས་རབ་ཏུ་སྡུག་བསྔལ་བ་ཡིན་ཏེ། བདག་ཏུ་འཛིན་པ་ལ་བརྟེན་ནས་འཁོར་བ་ནས་འཁོར་བ་ཡང་འགྱུར་བས། དེ་ལྟ་ཅི་ཞིག་མ་བདེ་ན་བདག་ཏུ་འཛིན་པ་འདི་ཉིད་ཁོ་ན་མ་བདེ་བར་མཐོང་བས་སོ། །སྐམ་ཞེས་བྱ་བ་ནི་ཉམ་ཐག་པར་སྟོན་ཏེ། དཔེར་ན་བ་ཚྭ་ཅན་གྱི་ཐང་ལ་སྐྱེས་པའི་མྱུ་གུ་ལ་སྤྲིན་དང་བྲལ་བའི་ཉི་མས་གདུངས་པ་བཞིན་ནོ། །
དེ་བཞིན་ཉིད་ཀྱི་ཡེ་ཤེས་ཀྱི་གནས་ལུགས་ལ་ཁྱད་པར་ལྔ་དང་ལྡན་པའི་དེ་བཞིན་ཉིད་ཀྱིས་ཡེ་ཤེས་ཀྱི་ངོ་བོ་ནི།
སྤྱད་པས་མི་འོངས་དེ་བཞིན་ཉིད་ཀྱི་ཡེ་ཤེས་ནི། །
བྱས་པ་རྣམས་དང་བྲལ་ཞིང་བསགས་པའི་ལས་མིན་ཞེས། །
རང་ཉིད་ཤེས་པའི་མདའ་བསྣུན་གྱིས་ནི་དེ་སྐད་སྨྲས། །
མཁས་པ་ཐམས་ཅད་སྙིང་ལ་དུག་གིས་ཁྱབ་པར་གྱུར། །
དཔྱད་པས་མ་འོངས་ཞེས་བྱ་བའི་ཚིགས་སུ་བཅད་པ་གཅིག་གིས་སྟོན་ཏེ། འདིར་ནི་དེ་བཞིན་ཉིད་ཀྱིས་ཡེ་ཤེས་ནི་མདའ་བསྣུན་གྱིས་ནི་དེ་སྨྲས་པ་ཞེས་བྱ་བར་འབྲེལ་ཏེ། དེ་ཡང་འདི་ལྟར་དེ་བཞིན་ཉིད་ཀྱི་ཡེ་ཤེས་འདི་ནི་མདའ་བསྣུན་གྱིས་སྨྲས་པ་ཞེས་སྦྱར་ཏེ། ཁྱད་པར་གྱི་གཞི་བསྟན་ཏེ། དེ་བཞིན་ཉིད་ཀྱིས་ཡེ་ཤེས་དེ་ཇི་ལྟ་བུ་ཞེ་ན། དཔྱད་པས་མ་འོངས་པ་དང༌། བྱས་པ་རྣམས་དང་བྲལ་བ་དང༌། བསགས་པའི་ལས་ཀྱིས་མི་ཞེན་པ་དང༌། རང་ཉིད་ཤེས་པ་དང༌། མཁས་པ་རྣམས་ཀྱང་སྐྲག་པ་སྐྱེ་བའི་གནས་སུ་གྱུར་པའོ། །དེ་ལ་དེ་བཞིན་ཉིད་ཀྱི་ཡེ་ཤེས་དེ་བློས་དཔྱད་པས་མི་རྟོགས་པ་སྟེ། བློའི་ཡུལ་དུ་མ་སྐྱེས་པའི་ཕྱིར་རོ། །བློ་ནི་ཡུལ་ཁོ་ནར་འཛིན་པར་བྱེད་ཀྱིས། ཡུལ་མ་ཡིན་པ་ནི་གཟུང་བར་མི་ནུས་ལ། འདི་ནི་རྣམ་པ་གང་གིས་སྒོ་ནས་ཀྱང་ཡུལ་མ་ཡིན་ནོ། །འདི་ནི་བྱས་པ་རྣམས་དང་བྲལ་བ་ཡིན་ཏེ། རྒྱུ་དང་རྐྱེན་གྱིས་མ་སྐྱེས་སོ། །དེ་བཞིན་ཉིད་ནི་འདུས་མ་བྱས་ལ་བརྗོད་ལ། དེ་ནི་རྒྱུ་དང་རྐྱེན་གྱིས་མ་བྱས་པ་ཉིད་ཡིན་ནོ། །འདི་ནི་བསགས་པའི་ལས་ཀྱི་མི་ཞེན་པ་ཡང་ཡིན་ཏེ། དེ་བཞིན་ཉིད་ནི་རང་བཞིན་གྱིས་རྣམ་པར་དག་པའི་ཆོས་ཉིད་ལ་བརྗོད་པ་ཡིན་ལ། དེ་ལ་ནི་གློ་བུར་གྱི་དྲི་མའི་ལས་ཀྱིས་གོས་པར་མི་ནུས་ཏེ། དཔེར་ན་ཐག་པ་ལ་སྤྲུལ་གྱིས་དྲི་མས་མ་གོས་པ་དང༌། མིག་རྒྱུ་ལ་ཆུའི་དྲི་མས་མ་གོས་པ་དང༌། ནམ་མཁའ་ལ་སྤྲིན་གྱིས་དྲི་མས་མ་གོས་པ་བཞིན་ནོ། །རང་ཉིད་ཤེས་པ་བྱ་བ་ནི། དེ་བཞིན་ཉིད་ཀྱིས་སེམས་དེ་ནི་སོ་སོ་རང་གིས་རིག་པའི་ཡེ་ཤེས་ཀྱིས་ཤེས་པ་ཁོ་ན་ཡིན་ཏེ། གཞན་གྱིས་སྒྲ་ལས་ཤེས་པ་མ་ཡིན་ཞིང༌། སོ་སོ་རང་གིས་རིག་པ་ཡིན་ནོ། །ཞེས་བྱ་བ་འདི་ལ་ནི་མདོ་དང་བསྟན་ཆོས་མཛད་པ་པོ་རྣམས་དང་མན་ངག་དང་མཐུན་པའི་རྣལ་འབྱོར་པ་རྣམས་ལའང་མི་མཐུན་པ་མེད་དོ། །མཁས་པ་ཐམས་ཅད་སྙིང་ལ་དུག་གིས་ཁྱབ་པར་འགྱུར་ཞེས་བྱ་བ་ནི། དེ་བཞིན་ཉིད་ཀྱི་ཡེ་ཤེས་དེ་ཡུལ་དང་ཡུལ་ཅན་ཉེ་བར་ཞི་བའི་མཚན་ཉིད་ཅན་དུ་བསྟན་པ་ནི་ཚིག་དང་ཐ་སྙད་ལ་མཁས་པ་རྣམས་ཀྱིས་མི་བཟོད་ཅིང་སྐྲག་པ་སྐྱེ་བར་འགྱུར་བ་སྟེ། དེ་ལྟ་བུ་ནི་དེ་བཞིན་ཉིད་ཀྱི་གནས་ལུགས་སུ་གསུངས་སོ། །
སེམས་ཉིད་རྣལ་མའི་དོན་ལ་བརྟག་དཔྱད་ཀྱི་དྲི་མས་མ་བསླད་པ་ནི།
སེམས་ཉིད་རྣལ་མའི་དོན་ནི་ཀུན་གྱིས་རྟོགས་དཀའ་བ། །
མཐའ་ཡིས་མ་གོས་དྲི་མ་མེད་པའི་སྙིང་པོ་ནི། །
རང་བཞིན་གདོད་ནས་རྣམ་པ་ཀུན་གྱི་དཔྱད་བྱ་མིན། །
གལ་ཏེ་དཔྱད་ན་དུག་སྤྲུལ་གཙེས་པ་ཁོ་ནར་ཟད། །
སེམས་ཉིད་རྣལ་མའི་ཞེས་བྱ་བའི་ཚིགས་སུ་བཅད་པ་གཅིག་གིས་སྟོན་ཏེ། གཉུག་མ་དང་རྣལ་མ་དང༌། མ་བཅོས་པ་ཞེས་བྱ་བ་ནི་རྣམ་གྲངས་སོ། །སེམས་ཉིད་རྣལ་མའི་དོན་ནི་ཀུན་གྱི་སྤྱད་བྱ་མིན་ཞེས་བྱ་བར་ཚིག་སྦྱོར་། ཅིའི་ཕྱིར་སྤྱད་བྱ་མ་ཡིན་ཞེ་ན། དྲི་མ་མེད་པའི་སྙིང་པོ་ནི། རང་བཞིན་གདོད་ནས་གནས་པ་ཞེས་བྱ་བ་གསུངས་ཏེ། སེམས་ཉིད་དྲི་མ་མེད་པའི་སྙིང་པོ་ནི་གདོད་མས་རང་བཞིན་གྱིས་རྣམ་པར་དག་པ་གནས་པས་རྟོག་དཔྱོད་ཀྱི་ཡུལ་མ་ཡིན་ཞེས་བྱའོ། །སེམས་ཉིད་དྲི་མ་མེད་པའི་སྙིང་པོ་ནི་དེ་ཡང་ཅི་ལྟ་བུ་ཞེ་ན། ཀུན་གྱི་རྟོགས་དཀའ་བ་ཞེས་བྱ་བ་དང༌། མཐའ་ཡིས་མ་གོས་པ་ཞེས་བྱ་བ་ཁྱད་པར་གཉིས་གསུངས་ཏེ། རྟོག་དཔྱོད་དང་ལྡན་པའི་མཁས་པ་ཀུན་གྱིས་ཀྱང་རྟོགས་པར་དཀའ་བ་དང༌། གདོད་པ་ཉིད་ནས་རྟག་ཆད་ཀྱིས་མཐའ་ཡིས་མ་གོས་པར་འདུག་པའོ། །གལ་ཏེ་བློའི་དཔྱད་ན་ཉེས་པ་ཅི་ལྟར་འགྱུར་ཞེ་ན། གལ་ཏེ་དཔྱད་ན་དུག་སྤྲུལ་རྩེས་པ་ཁོ་ནར་ཟད་ཅེས་བྱ་བ་ཁོ་ནར་གསུངས་ཏེ། སེམས་ཉིད་རྣལ་ལུགས་མ་བཅོས་པ་དང༌། ལམ་བཅོས་མ་མི་མཐུན་པའི་ཕྱིར་རྟོགས་པར་མི་འགྱུར་སྙམ་དུ་དགོངས་པའོ། །དེའི་དཔེ་ནི་དུག་སྤྲུལ་རྩེས་པ་ཞེས་བྱ་བ་སྟེ། དུག་སྤྲུལ་ཚང་ན་འདུག་པ་མ་བརྩེས་པ་ཉིད་ལེགས་ཀྱི། རྩེས་པ་ནི་ཚུར་གནོད་པ་བྱེད་པ་བཞིན་དུ་སེམས་ཉིད་རྣལ་མའི་དོན་ནི་མ་བཅོས་པར་བཞག་པ་ཉིད་མཛེས་ཀྱི། རྟོག་དཔྱོད་ལ་སོགས་པས་དཔྱད་ན་ནི་རྣལ་མའི་དོན་མི་མཐོང་ཞེས་བྱ་བ་ཡིན་ནོ། །དེ་བས་ན་ཕྱག་རྒྱ་ཆེན་པོ་ནི་གནས་ལུགས་དང་ལམ་མཐུན་པས་ཆོས་ཉིད་ཀྱི་དོན་རྟོགས་པར་འགྱུར་ཏེ། འདི་ལྟར་གཞིའི་གནས་ལུགས་མ་བཅོས་པ་ཕྱག་རྒྱ་ཆེན་པོ་དང༌། ལམ་སྒོམ་པ་མ་བཅོས་པ་ཕྱག་རྒྱ་ཆེན་པོ་དང༌། འབྲས་བུ་རྟོགས་པ་མ་བཅོས་པ་ཕྱག་རྒྱ་ཆེན་པོ་སྟེ། གཞི་ལམ་འབྲས་བུ་ལྷན་ཅིག་སྐྱེས་པའི་གཉུག་མའི་ངོ་བོར་རོ་གཅིག་པ་ཡིན་ནོ། །
རྟོགས་པས་གྲོལ་བའི་ཡེ་ཤེས་ངོས་གཟུང་བ་ནི།
བློ་ཡིས་གཞག་པའི་ཆོས་འདི་ཐམས་ཅད་རང་གིས་སྟོང༌། །
རྐྱེན་དང་བྲལ་ཕྱིར་བརྟག་པ་ཐམས་ཅད་ཡོད་མ་ཡིན། །
རང་བཞིན་གནས་སུ་གྲོལ་བའི་དེ་བཞིན་ཉིད་ཤེས་ན། །
མཐོང་ཐོས་ལ་སོགས་མེད་ཅིང་དེ་ཡིས་མི་མཐུན་བྲལ། །
བློ་ཡིས་བཞག་པ་ཞེས་བྱ་བ་ཚིགས་སུ་བཅད་པ་གཅིག་གིས་སྟོན་ཏེ། ཆོས་རྣམས་ཀྱི་ཆོས་ཉིད་དངོས་པོའི་གནས་ལུགས་ལ་ནི་གདོད་མ་ཉིད་ནས་རྣམ་པར་དག་ཅིང་རང་བཞིན་གྱིས་འོད་གསལ་བ་གཉུག་མའི་ངོ་བོ་ཉིད་དུ་གནས་པ་ཡིན་ལ། འཁོར་བ་དང་མྱ་ངན་ལས་འདས་པའི་བསྡུས་པའི་ཆོས་འདི་དག་ཐམས་ཅད་ནི་རང་གི་རྣམ་པར་རྟོག་པས་བཞག་པ་ཙམ་ཡིན་ལ། བློ་ཆོས་ཉིད་དུ་རང་གྲོལ་ན། བློའི་སྣང་བ་ཐམས་ཅད་རང་སར་རྣམ་པར་དག་སྟེ། སེམས་ཉིད་འོད་གསལ་ལྷན་ཅིག་སྐྱེས་པ་ཆོས་ཀྱི་སྐུ་མངོན་དུ་གྱུར་པས་རྣམ་པར་གྲོལ་བ་ཡིན་ནོ། །ཞེས་བྱ་བའི་དོན་ཏོ། །
ཚིག་གི་དོན་ནི། བློ་ཡིས་བཞག་པའི་ཆོས་འདི་ཐམས་ཅད་ཅེས་བྱ་བ་ནི། འཁོར་བ་དང་མྱ་ངན་ལས་འདས་པའི་བསྡུས་པའི་ཆོས་འདི་དག་ཐམས་ཅད་ནི་རང་གི་རྣམ་པར་རྟོག་པས་བཞག་པ་ཙམ་ཡིན་ཞེས་བྱ་བའི་དོན་ཏོ། །རང་གིས་སྟོང་ཞེས་བྱ་བ་ནི་རྣམ་པར་རྟོག་པ་སྤངས་པའི་ཕ་རོལ་ན་འཁོར་བ་ཡང་མི་དམིགས། མྱ་ངན་ལས་འདས་པ་ཡང་མི་དམིགས་སོ། །སེམས་གྲོལ་ན་ཕྱི་རོལ་གྱི་སྣང་བ་རང་གྲོལ་བ་ཡིན་པས་ན། རྐྱེན་དང་བྲལ་ཕྱིར་རྟོག་པ་ཐམས་ཅད་ཡོད་མ་ཡིན་ཞེས་བྱ་བ་གསུངས་ཏེ། རྐྱེན་བློ་དང་བྲལ་བའི་ཕྱིར་བློས་བརྟགས་པའི་ཆོས་ཐམས་ཅད་རང་སར་གྲོལ་ཏེ་ཡོད་པ་མ་ཡིན་པའོ། །དེ་ལྟར་རང་བཞིན་ནམ་གནས་ལུགས་སུ་བློ་གྲོལ་བའི་དེ་བཞིན་ཉིད་ཤེས་ན་མཐོང་བ་མེད་ཅིང་མཐོང་བའི་རང་བཞིན་དང་བྲལ་ཏེ། དེ་བཞིན་ཉིད་དུ་ཐོས་པ་ལ་སོགས་པ་ལ་ཤེས་པར་བྱའོ། །
མཐའ་གཉིས་བྲལ་བ་ཕྱག་རྒྱ་ཆེན་པོའི་གནས་ལུགས་ནི།
དངོས་པོར་རྟོག་པ་ཐམས་ཅད་ཕྱུགས་དང་འདྲ་བར་བརྗོད། །
དངོས་མེད་རྟོག་པ་དེ་བས་ཤིན་དུ་བླུན་འགྱུར་ཞེས། །
མར་མེ་འབར་དང་བསད་པའི་དཔེ་ཡིས་བརྗོད་པ་དག །
གཉིས་མེད་རང་བཞིན་ཕྱག་རྒྱ་ཆེན་པོར་གནས། །
དངོས་པོར་རྟོག་པ་ཞེས་བྱ་བའི་ཚིགས་སུ་བཅད་པ་གཅིག་གིས་སྟོན་ཏེ། དེ་ལ་ཆོས་ཐམས་ཅད་རང་བཞིན་གྱི་སྟོང་པ་ཉིད་ཡིན་པ་ལ། དངོས་པོར་རྟོག་པ་ཐམས་ཅད་ནི་བླུན་པོ་ཕྱུགས་དང་འདྲ་བར་བརྗོད་ལ། དགག་བྱ་ཡང་མེད་རྒྱུའི་དངོས་པོ་གྲུབ་པ་དངོས་མེད་དུ་རྟོག་པ་ནི། དེ་བས་ཀྱང་བླུན་པོར་བརྗོད་དོ། །དཔེར་ན་མར་མེ་མི་འབར་བ་ལ་འབར་བར་རྟོག་པ་བླུན་པ་ཡིན་ལ། མར་མེ་དེ་མེད་པར་རྟོག་ན་དེ་བས་ཀྱང་བླུན་པ་བཞིན་ནོ། །འདི་ལྟར་དངོས་པོ་དང་དངོས་པོ་མེད་པ་གཉིས་སུ་མེད་པ་ནི་ཕྱག་རྒྱ་ཆེན་པོའི་གནས་ལུགས་ཡིན་ཏེ། དབུ་མའི་གནས་ལུགས་ཀྱི་དེ་བཞིན་ནོ། །
སྐད་ཅིག་གྲོལ་བ་ཆོས་ཀྱི་སྐུའི་གནས་ལུགས་ནི།
དངོས་པོར་སྐྱེས་པ་དངོས་པོ་མེད་པར་རབ་ཞི་ཞིང༌། །
དེ་ཡི་ཕྱོགས་དང་བྲལ་བ་མཁས་པ་དེ་ཉིད་ནི། །
བླུན་པོ་རྣམས་ཀྱི་བློ་ལ་རང་གིས་དཔྱད་བྱས་ན། །
སྐད་ཅིག་གྲོལ་བ་དེ་ལ་ཆོས་ཀྱི་སྐུ་ཞེས་བྱ། །
གྲོལ་བ་དེ་ལས་གཞན་པའི་བདེ་ཆེན་ས་ཡོད་ཅེས། །
བྱིས་པ་རྣམས་ཀྱིས་སྨྲས་ཀྱང་སྨིག་རྒྱུའི་ཆུ་དང་མཚུངས། །
དངོས་པོར་སྐྱེས་པ་ཞེས་བྱ་བའི་ཚིགས་སུ་བཅད་པ་གཅིག་གིས་སྟོན་ཏེ། དངོས་པོར་སྐྱེས་པ་སྣང་བ་རྣམས་ནི་དངོས་པོ་མེད་པའི་ངོ་བོ་ཉིད་དུ་རབ་ཏུ་ཞི་ཞིང༌། དངོས་པོ་དེའི་བཀོག་ཕྱོགས་སམ་དངོས་མེད་དུ་རྟོག་པའི་བློ་དང་ཡང་བྲལ་བའི་མཁས་པ་དེ་ཉིད་ནི་དངོས་པོ་དང་དངོས་མེད་དུ་རྟོགས་པ་ལས། སྐད་ཅིག་གྲོལ་བ་དེ་ལ་ཆོས་ཀྱི་སྐུ་ཞེས་བྱ་སྟེ། གྲོལ་བར་བྱ་བ་ལ་ལྟ་བ་གཉིས་པོ་དེ་ལས་མེད་པའི་ཕྱིར་རོ། །
འོ་ན་ཆོས་ཉིད་ཀྱི་རྟོགས་པ་ལ་རྣམ་པར་དཔྱད་པ་ལ་མཁས་པ་ཞིག་དགོས་སམ་སྙམ་ན། ཕྱི་རོལ་གྱི་ཡུལ་གཏན་ལ་འབེབས་པར་བྱེད་པའི་མཁས་པ་མི་དགོས་ཏེ། བླུན་པོ་རྣམས་ཀྱི་བློ་ལ་རང་གིས་འཆད་པ་སྟེ་། བལྟས་ན་མཐོང་བ་མེད་པར་སྐད་ཅིག་ཉིད་མ་གྲོལ་བ་ལ་ཆོས་ཀྱི་སྐུ་ཞེས་བྱའོ། །
འོ་ན་ཐེག་པ་ཆེན་པོ་གསང་སྔགས་པ་རྣམས་ཀྱིས་བདེ་བ་ཆེན་པོ་ཞེས་བྱ་བའི་ཉམས་ཤིག་སངས་རྒྱས་ལ་མངའ་བར་བཤད་པ་དང་འགལ་ལོ་སྙམ་ན། རྣམ་པར་རྟོག་པ་གྲོལ་བ་ཙམ་དེ་ལས་གཞན་པའི་བདེ་བ་ཆེན་པོའི་ས་ཡོད་ཅེས་སྔགས་པ་བྱིས་པ་དང་འདྲ་བ་རྣམས་ཀྱིས་སྨྲས་ཀྱང་སྨིག་རྒྱུའི་ཆུ་དང་མཚུངས་པར་ཡོད་པ་ཡིན་ནོ། །
འདི་ནི་གཞན་གྱིས་བརྟགས་པ་ཁོ་ན་སྟེ། སངས་རྒྱས་ལ་བདེ་བ་འདོད་པ་ཡོད་དམ་མེད། ཡོད་ན་བདེ་བ་ལ་འདོད་ཆགས་དང་མ་བྲལ་བའི་ཕྱིར། སངས་རྒྱས་ཉིད་མ་ཡིན་པར་འགྱུར་ལ། འདོད་པ་མེད་པ་ཡང་མི་འདོད་པ་བསྒྲུབ་པ་ལ་དགོས་པ་ཅི་ཡོད།
ས་ལམ་རོ་གཅིག་སྤང་བྱ་དང་གཉེན་པོ་གཉིས་མེད་པ་གཉུག་མ་ཡེ་ཤེས་ཀྱི་གནས་ལུགས་ནི།
ས་དང་ལམ་དང་སངས་རྒྱས་ཐམས་ཅད་རོ་གཅིག་པའི། །
གཉུག་མའི་ཡེ་ཤེས་འདི་ཉིད་ཡིན་གྱི་ཡིད་ལ་དྲིས། །
ད་ལྟར་རྟོགས་པའི་མི་དེ་ལ་ནི་འཆིང་བ་མེད། །
རྡུལ་མ་སྤངས་ཤིང་རྡུལ་གྱིས་ཅུང་ཟད་གོས་པ་མེད། །
ཉོན་མོངས་གཉེན་པོ་གཉིས་སུ་འབྱེད་པ་ག་ལ་ཡོད། །
དེ་ལྟར་བརྩོན་པའི་སྐྱེས་བུ་དེ་ནི་འཁོར་བར་འཆིང༌། །
ས་དང་ཞེས་བྱ་བའི་ཚིགས་སུ་བཅད་པ་ཕྱེད་དང་གཉིས་ཀྱིས་ཕྱེ་ནས་སྟོན་ཏེ། གཉུག་མའི་ཡེ་ཤེས་ནི་ཡིད་ཀྱིས་ཡིད་ལ་དྲིས་ཤིག་ཅེས་འདོམ་པར་མཛད་དོ། །གཉུག་མའི་ཡེ་ཤེས་ནི་ཇི་ལྟ་བུ་ཡིན་ཞེ་ན། ས་དང་ལམ་དང་སངས་རྒྱས་ཐམས་ཅད་རོ་གཅིག་པ་ཞེས་བྱ་བ་གསུངས་པ་སྟེ། རོ་གཅིག་པ་ནི་ངོ་བོ་གཅིག་པའོ། །གཉུག་མའི་ཡེ་ཤེས་རྟོགས་ན་ངོ་བོ་ཡང་དེ་ཡིན་ཏེ། གཉིས་སུ་མེད་པའི་ཡེ་ཤེས་ཁོ་ན་ལ་ས་ར་ཧ་པས་བཞག་པའི་ཕྱིར་རོ། །ལམ་ཡང་དེ་ཡིན་ཏེ། གཉུག་མའི་ཡེ་ཤེས་ལས་གཞན་དུ་ལམ་མ་དམིགས་པའི་ཕྱིར་རོ། །སངས་རྒྱས་ཀྱང་དེ་ཡིན་ཏེ། གཉུག་མའི་ཡེ་ཤེས་རྟོགས་པ་ཉིད་ཆོས་ཀྱི་སྐུ་ཡིན་པའི་ཕྱིར་རོ། །ཡང་ན་ཆོས་ཉིད་རོ་གཅིག་རྟོགས་པའི་ངོ་ན་ཡང༌། ས་དང་ལམ་ལ་སོགས་པ་མི་དམིགས་པ་དེ་ཉིད་ཁོ་ནར་རོ་གཅིག་པས་ཏེ། ཆོས་ཐམས་ཅད་ཀྱང་དེ་བཞིན་ངོ་བོ་ཉིད་དུ་རྣམ་པར་གྲོལ་བ་ཡིན་ནོ། །དེ་ལྟར་ས་ལམ་རོ་གཅིག་གཉུག་མའི་ངོ་བོ་ཉིད་དུ་རྟོགས་པའི་མི་དེ་ལ་ནི། ཉོན་མོངས་པ་དང་རྣམ་པར་རྟོག་པའི་འཆིང་བ་མེད་དོ། །གཉུག་མའི་ངོ་བོ་ཉིད་དུ་གྲོལ་བའོ། །
འོ་ན་ཉོན་མོངས་པ་དང་རྣམ་པར་རྟོག་པ་དེ་དག་སྤང་བ་ཡིན་ནམ་ཞེ་ན། སྡུག་བསྔལ་མ་སྤང་རྒྱུ་ཉིད་མི་དམིགས་པའོ། །དེ་ལྟར་སྤང་དུ་མེད་པ་ལ་ཤེས་སུ་ཡོད་པས་ཉོན་མོངས་པ་དང་རྣམ་པར་རྟོག་པ་རང་སྟོང་ཉིད་དུ་ཤེས་པས་གོས་པ་མེད་དེ། སྤང་བྱ་ཉོན་མོངས་པ་ལའང་ཉོན་མོངས་པའི་རང་བཞིན་གྱིས་སྟོང་ལ། གཉེན་པོ་དང་ཡེ་ཤེས་ཀྱང་གཉེན་པོའི་རང་བཞིན་གྱིས་སྟོང་པས་སྟོང་པ་ཉིད་དུ་རོ་གཅིག་པ་ལས། སྤང་བྱ་དང་གཉེན་པོ་གཉིས་སུ་འབྱེད་པ་ལྟ་ག་ལ་ཡོད། གལ་ཏེ་སྤང་བྱ་དང་གཉེན་པོ་གཉིས་སུ་བལྟས་ན་སྤང་བྱ་ཉོན་མངོས་པ་དེ་གཉེན་པོ་ཡེ་ཤེས་ཀྱིས་སྤོང་བར་འདོད་ན་དེ་ལྟར་བརྩོན་པའི་སྐྱེས་བུ་དེ་ནི་འཁོར་བར་འཆིང་སྟེ། སྤང་བྱ་དང་གཉེན་པོ་ལ་དངོས་པོར་འཛིན་པའི་ཕྱིར་རོ། །
འཁོར་འདས་རོ་གཅིག་ཆོས་ཀྱི་དབྱིངས་ཀྱི་གནས་ལུགས་ནི།
ས་དང་ཆུ་དང་མེ་དང་རླུང་དང་ནམ་མཁའ་རྣམས། །
ལྷན་ཅིག་སྐྱེས་པའི་རོ་གཅིག་ལས་ནི་གཞན་ཡོད་མིན། །
སྲིད་དང་མྱ་ངན་འདས་པ་གཉིས་སུ་མི་རྟོགས་པ། །
འདི་ནི་ཆོས་ཀྱི་དབྱིངས་ཀྱི་གནས་ལུགས་ཡིན་པར་བཤད།
ས་དང་ཞེས་བྱ་བའི་ཚིགས་སུ་བཅད་པ་གཅིག་གིས་སྟོན་ཏེ། ས་དང་ཆུ་ལ་སོགས་པ་འབྱུང་བ་བཞི་དང༌། ནམ་མཁའ་ལ་སོགས་པ་ཆོས་ཐམས་ཅད་ཀྱང་གཉིས་མེད་ལྷན་ཅིག་སྐྱེས་པའི་ངོ་བོ་ཉིད་ལས་གཞན་དུ་ཡོད་པ་མ་ཡིན་ཏེ། ཆོས་ཐམས་ཅད་ཀྱི་རང་བཞིན་གཉུག་མའི་གནས་ལུགས་སུ་རོ་གཅིག་པ་ཁོ་ནའོ། །དེར་མ་ཟད་ཆོས་ཀྱི་དབྱིངས་ཀྱི་རང་བཞིན་ལ་སྲིད་པ་དང་མྱ་ངན་ལས་འདས་པ་གཉིས་སུ་ཡོད་པ་མ་ཡིན་ཏེ། འདི་ནི་འཁོར་འདས་རོ་གཅིག་ཆོས་ཀྱི་དབྱིངས་ཀྱི་གནས་ལུགས་ཡིན་ནོ། །
ཉམས་སུ་བླང་ཐབས་བསྟན་པ་ལ། གོལ་ས་བཅད་པའི་དོན་དུ་ཉེས་སྐྱོན་སྟོན་པར་བྱེད་པ་སྟེ། དེ་ལ་དང་པོ་བརྩོན་འགྲུས་དང་མི་ལྡན་པའི་ཉེས་སྐྱོན་ནི།
ཨེ་མ་མཁའ་འགྲོ་གསང་བའི་སྐད། །
ཀྱེ་མ་རང་ལ་རང་གིས་དེ་ཉིད་མཚོན་ཏེ་ལྟོས། །
མ་ཡེངས་པ་ཡི་སེམས་ཀྱིས་ལྟ་དང་བྲལ་གྱུར་ན། །
ཡེངས་པའི་སེམས་ཀྱིས་དེ་ཉིད་རྟོགས་པར་མི་འགྱུར་ཏེ། །
དངོས་པོའི་ཚང་ཚིང་གསེབ་ཏུ་དེ་ཉིད་ནོར་བུ་སྟོར། །
ཀྱེ་མ་ཞེས་བྱ་བའི་ཚིགས་སུ་བཅད་པ་གཅིག་གིས་སྟོན་ཏེ། ཀྱེ་མ་ཞེས་བྱ་བ་ནི་རྗེས་སུ་བརྩེ་བའི་ཚིག་སྟེ། ཨ་ལ་ལ་ཞེས་བྱ་བའི་དོན་ཏོ། །ཀྱེ་མ་རང་གིས་རང་ལ་སེམས་ཉིད་ལྷན་ཅིག་སྐྱེས་པ་དེ་མཚོན་ཏེ་མ་ཡེངས་པར་བལྟོས་ཤིག །གལ་ཏེ་མ་ཡེངས་པའི་སེམས་ཀྱི་བལྟ་ཞིང་སྒོམ་པ་དང་བྲལ་བར་གྱུར་ན། ཡེངས་པའི་སེམས་ཀྱིས་སེམས་ཉིད་ལྷན་ཅིག་སྐྱེས་པ་དེ་ཉིད་རྟོགས་པར་མི་འགྱུར་ཏེ། ལེ་ལོ་ཅན་ཚེ་འདིའི་རྣམ་པར་རྟོག་པ་མང་པོ་དངོས་པོའི་ཚང་ཚིང་གསེབ་ཏུ་ཆོས་ཉིད་ལྷན་ཅིག་སྐྱེས་པ་གཉུག་མའི་ནོར་བུ་རིན་པོ་ཆེ་གཏོར་བར་འགྱུར་ཏེ།
འདོད་པའི་ཡོན་ཏན་མ་སྤངས་པའི་ཉེས་སྐྱོན་ནི།
ཀྱེ་མ་འདོད་པའི་དངོས་པོ་གང་ལའང་ཁྱོད་ཉིད་ཆགས་མ་བྱེད། །
གལ་ཏེ་ཆགས་པར་བྱ་བའི་ཡུལ་ལ་ཡིད་ཆགས་ན། །
འདི་ནི་བདེ་ཆེན་སེམས་མཆོག་གཟིར་བའི་ནད་རབ་སྟེ། །
དྲི་མ་མེད་པའི་སེམས་ལ་འདོད་པའི་མཚོན་གྱིས་བཏབ། །
ཀྱེ་མ་འདོད་པའི་ཞེས་བྱ་བའི་ཚིགས་སུ་བཅད་པ་གཅིག་གིས་སྟོན་ཏེ། ཀྱེ་མ་ཕྱི་ལོངས་སྤྱོད་དང་ནང་སེམས་ཅན་ལ་སོགས་པ་འདོད་པར་བྱ་བའི་དངོས་པོའི་དངོས་པོ་གང་ལའང་ཁྱོད་ཉིད་ཆགས་པར་མ་བྱེད་ཅིག །གལ་ཏེ་ཆགས་པར་བྱ་བའི་ཡུལ་གང་ཡང་རུང་བ་ལ་ཡིད་ཆགས་ན་འདི་ནི་བདེ་བ་ཆེན་པོ་མ་བཅོས་པ་གཉུག་མར་གནས་པའི་སེམས་གཟིར་བའི་ནང་རབ་ཡིན་ཏེ། གང་ལ་ཆགས་པའི་ཡུལ་དེ་ཉིད་ཡིད་ལ་བྱེད་པས་སེམས་མངོན་པར་གདུང་བའི་ཕྱིར་རོ། །དེའི་ཕྱིར་ཆགས་སྡང་གི་དྲི་མ་མེད་པར་གཉུག་མར་གནས་པའི་སེམས་ལ་འདོད་པའི་མཚོན་གྱིས་བཏབ་ནས་ཟུག་རྔུ་བསྐྱེད་པར་བྱེད་ཅེས་སོ། །
ཕྱག་རྒྱ་ཆེན་པོ་རྒྱུ་འབྲས་གཉིས་སུ་མེད་པ་ལ་གཉིས་སུ་བརྟགས་པའི་ཉེས་སྐྱོན་ནི།
ཀྱེ་མ་རྒྱུ་དང་འབྲས་བུ་གཉིས་སུ་མ་ལྟ་ཅིག །
དངོས་པོར་སྐྱེ་བའི་རྒྱུ་དང་འབྲས་བུ་ཡོད་མིན་ཏེ། །
རེ་དང་དོགས་པའི་དུག་གིས་རྣལ་འབྱོར་སེམས་མྱོས་ན། །
ལྷན་ཅིག་སྐྱེས་པའི་ཡེ་ཤེས་གནས་དེ་འཆིང་བར་འགྱུར། །
ཀྱེ་མ་རྒྱུ་དང་འབྲས་བུ་ཞེས་བྱ་བའི་ཚིགས་སུ་བཅད་པ་གཅིག་གིས་སྟོན་ཏེ། ཕྱག་རྒྱ་ཆེན་པོ་ཡིད་ལ་མི་བྱེད་པ་ལམ་བསྒོམ་པ་དང༌། འབྲས་བུ་གཉིས་མེད་ཆོས་ཀྱི་སྐུ་ཐོབ་པ་ལ་རྒྱུ་དང་འབྲས་བུ་ཐ་དད་གཉིས་སུ་མ་བལྟ་ཞིག །ཅིའི་ཕྱིར་ཞེ་ན། དངོས་པོར་སྐྱེས་པའི་རྒྱུ་འབྲས་ལྟ་བུ་བསྐྱེད་བྱ་སྐྱེད་བྱེད་མཚན་ཉིད་པ་ནི་འདི་ལ་ཡོད་མིན་ཏེ། ཆོས་སྐུ་ལ་དམིགས་པ་མེད་པ་བཞིན་དུ་ལམ་བསྒོམ་པ་ལའང་དམིགས་པ་མེད་པ་བཞིན་དུ་ལམ་བསྒོམ་པ་ལའང་དམིགས་པ་མེད། ཆོས་སྐུ་ལ་བླང་དོར་མེད་པ་བཞིན་དུ་ལམ་བསྒོམ་པ་ལའང་བླང་དོར་མེད་པས། ཆོས་སྐུ་ལམ་དུ་བྱེད་པ་ཞེས་བྱ་བ་ཡིན་ཏེ། གཞི་ལམ་འབྲས་བུ་གཉུག་མའི་རང་བཞིན་དུ་རོ་གཅིག་པ་ཡིན་ནོ། །གལ་ཏེ་རྒྱུ་དང་འབྲས་བུ་གཉིས་སུ་བལྟ་ན་ནི་འབྲས་བུ་དེ་ཐོབ་ཏུ་རེ་བ་དེ་མ་ཐོབ་པར་དོགས་པའི་དུག་གིས་རྣལ་འབྱོར་པའི་སེམས་མྱོས་ནས། རྒྱུ་འབྲས་དབྱེར་མེད་ལྷན་ཅིག་སྐྱེས་པའི་ཡེ་ཤེས་རེ་དོགས་སྐྱེས་པའི་གནས་དེར་འཆིང་བར་འགྱུར་ཞེས་བྱའོ། །
ཕྱག་རྒྱ་ཆེན་པོ་བསྒོམ་བྱ་སྒོམ་བྱེད་གཉིས་སུ་མེད་པ་ལ་གཉིས་སུ་བརྟགས་པའི་ཉེས་སྐྱོན་ནི།
ཀྱེ་མ་རང་བཞིན་བྲལ་བའི་དེ་ཉིད་བསྒོམ་དུ་ཡོད་མ་ཟེར། །
གལ་ཏེ་བསྒོམ་པར་བྱ་དང་སྒོམ་བྱེད་གཉིས་རྟོགས་ན། །
གཉིས་སུ་འཛིན་པའི་ཡིད་ཀྱིས་བྱང་ཆུབ་སེམས་སྤངས་ཏེ། །
སྐྱེས་བུ་དེ་ཡིས་རང་གིས་རང་ལ་སྡིག་པ་བྱས། །
ཀྱེ་མ་རང་བཞིན་ཞེས་བྱ་བའི་ཚིགས་སུ་བཅད་པ་གཅིག་གིས་སྟོན་ཏེ། ཀྱེ་མ་ཆོས་ཐམས་ཅད་རང་བཞིན་བྲལ་ཞིང་དམིགས་སུ་མེད་པའི་དེ་ཁོ་ན་ཉིད་ལ་བསྒོམ་དུ་ཡོད་ཅེས་མ་ཟེར་ཅིག །གལ་ཏེ་བསྒོམ་པར་བྱ་བའི་ཆོས་ཉིད་དང་སྒོམ་པར་བྱེད་པའི་བློ་གཉིས་སུ་རྟོག་ན། བསྒོམ་བྱ་དང་སྒོམ་བྱེད་གཉིས་སུ་འཛིན་པའི་ཡིད་ཀྱིས་དོན་དམ་བྱང་ཆུབ་ཀྱི་སེམས་གཉིས་སུ་མེད་པའི་ཡེ་ཤེས་སྤངས་ནས་སྐྱེས་བུ་དེ་ཡི་རང་གིས་རང་ལ་སྡིག་པ་བྱས་ཏེ། རང་གི་བྱང་ཆུབ་ཀྱི་སེམས་རང་གིས་གཅད་པ་ཡིན།
བླ་མ་དང་གདམས་ངག་དུས་གསུམ་དུ་མ་བརྟེན་པའི་ཉེས་སྐྱོན་ནི།
ཀྱེ་མ་བླ་མའི་ཞལ་གྱི་བདུད་རྩིའི་ཐིགས་པ་ཇི་སྙེད་པ། །
ངེས་ཤེས་སྔོན་འགྲོ་པ་ཡིས་རབ་ཏུ་བླང་བར་བྱ། །
དུས་དང་ཐབས་ལ་མཁས་པས་དུས་སུ་མ་བསྟེན་ན། །
ལོང་བས་རྒྱལ་པོའི་བང་མཛོད་རྐུ་དང་འདྲ་བར་འགྱུར། །
ཀྱེ་མ་ཞེས་བྱ་བའི་ཚིགས་སུ་བཅད་པ་གཅིག་གིས་སྟོན་ཏེ། ཀྱེ་མ་བླ་མའི་ཞལ་གྱི་གདམས་ངག་ནི། རྒས་ཤིའི་ནད་འཇོམས་པར་བྱེད་པའི་བདུད་རྩི་ཡིན་ལ། མན་ངག་ཉུང་ངུས་ཀྱང་གྲོལ་བར་འགྱུར་བས་ཐིགས་པ་ཡང་ཡིན་ཏེ། དེ་དག་ཇི་སྙེད་མ་ལུས་པ་ནི་དྭངས་བ་དང༌། དད་པ་དང་གུས་པ་དང་ངེས་ཤེས་དང་སྔོན་དུ་འགྲོ་བས་རབ་ཏུ་བླང་བར་བྱའོ། །གལ་ཏེ་བླ་མ་དང་གདམས་ངག་བརྟེན་པའི་དུས་དང་ཐབས་ལ་མཁས་པས་ཐོས་བསམ་བསྒོམ་པའི་དུས་གསུམ་དུ་མ་བརྟེན་ན་ལོང་བས་རྒྱལ་པོའི་དབང་མཛོད་རྐུ་བ་དང་འདྲ་བར་ཐོབ་པར་མི་འགྱུར་ཏེ། རྒྱལ་པོའི་བང་མཛོད་ནི་རུབ་པ་ཡིན། བརྐུ་བ་པོ་ནི་དམུན་ལོང་དམན་པ་ཡིན་པས་མི་ཐོབ་པ་བཞིན་དུ། ཕྱག་རྒྱ་ཆེན་པོ་གཉུག་མ་དེ་མི་རྟོགས་པ་ཞེས་བྱའོ། །
སྡིག་པའི་གྲོགས་པོ་དང་འཕྲད་པའི་ཉེས་སྐྱོན་ནི།
ཀྱེ་མ་རིན་ཆེན་དབང་དང་བྲལ་བའི་སྐྱེས་བུ་ནི། །
གདོལ་པ་དམན་པ་ཞིག་གིས་རྒྱལ་པོར་རེ་སྨོན་བཞིན། །
རིག་པ་འཛིན་པའི་རྒྱུད་རྣམས་དེར་བསླུས་པས། །
མཁའ་འགྲོས་ཆད་པ་བཅད་ནས་རྡོ་རྗེའི་དམྱལ་བར་ལྟུང༌། །
ཀྱེ་མ་རིན་ཆེན་ཞེས་བྱ་བའི་ཚིགས་སུ་བཅད་པ་གཅིག་གིས་སྟོན་ཏེ། ཀྱེ་མ་ལས་དང་འབྲས་བུ་ལ་བསྐུར་བ་འདེབས་པའི་སློབ་དཔོན་བལྟ་ཞོག་ཅིག །འདི་ནི་མི་བླུན་ད་ལྟ་ཆོས་ཉིད་རྟོགས་པའི་དུས་མ་ཡིན། འདུས་བྱས་ཀྱི་དགེ་བ་ཁོ་ན་ལ་འབད་པར་གྱིས་ཤིག་ཅེས་ཟེར་བའང་བརྟེན་པར་མི་བྱ་སྟེ། ཕྱག་རྒྱ་ཆེན་པོ་རིན་པོ་ཆེའི་དབང་དང་བྲལ་བ་དངོས་པོ་ལ་མངོན་པར་ཞེན་པ་ཅན་གྱི་སྐྱེས་བུ་དགེ་བའི་བཤེས་གཉེན་ལྟར་སྣང་བ། དེ་ནི་གདོལ་པ་དམན་པ་ཞིག་གིས་བདག་ཉིད་རྒྱལ་པོར་རེ་ཞིང་སྨོན་ཀྱང༌། རྒྱལ་པོར་མི་འགྱུར་བ་བཞིན་ནོ། །དེ་ལྟར་རིག་པ་འཛིན་པར་འདོད་པ་སློབ་མའི་རྒྱུད་སྡིག་པའི་གྲོགས་པོ་དང་འཕྲད་པའི་དུས་དེར་བསྡུས་ཏེ། ལམ་ལོག་པ་ལ་སྦྱར་བས་འཇིག་རྟེན་གྱི་མཁའ་འགྲོ་མ་དང་དམ་ལ་གནས་པས་ཆད་པ་བཅད་ནས་སློབ་དཔོན་དང་གཉིས་ཟླ་རྡོ་རྗེ་དམྱལ་བར་ལྟུང་བར་འགྱུར་བས་སྡིག་པའི་གྲོགས་པོ་མ་བརྟེན་ཅིག་ཅེས་བྱའོ། །
བླ་མ་དང་གདམས་ངག་སྤངས་པའི་ཉེས་སྐྱོན་ནི།
ཀྱེ་མ་དགེ་བའི་བཤེས་གཉེན་དག་ལས་མཆོག་གི་དོན་བླངས་ནས། །
དམ་པར་མི་འཛིན་དམན་པའི་སེམས་ཀྱིས་ཡོངས་སྤོང་བ། །
སྐྱེ་བོ་རབ་རིབ་གཟེབ་ཀྱིས་ཁྱེར་བར་གྱུར་པ་ན། །
བསྐལ་པ་ཆེན་པོར་རང་ལ་སྡུག་བསྔལ་བྱས་པར་ཟད། །
ཀྱེ་མ་དགེ་བའི་བཤེས་གཉེན་ཞེས་བྱ་བའི་ཚིགས་སུ་བཅད་པ་གཅིག་གིས་སྟོན་ཏེ། ཀྱེ་མ་དགེ་བའི་བཤེས་གཉེན་ལ་གདམས་ངག་བླངས་ནས་མ་སྤང་པ་གཅིག་གམ། སྤང་ན་གལ་ཏེ་དགེ་བའི་བཤེས་གཉེན་གཅིག་ལ་ཕྱག་རྒྱ་ཆེན་པོ་མཆོག་སྒྲུབ་པའི་ཐབས་ཀྱི་མན་ངག་གམ་རྟོགས་པ་བླངས་ནས་དམ་པར་མི་འཛིན་ཅིང༌། ཡོངས་སུ་སྤོང་ན་བསྐལ་པ་ཆེན་པོར་སེམས་ཅན་དམྱལ་བའི་གནས་སུ་རང་ཉིད་ལ་སྡུག་བསྔལ་བྱས་པ་ཁོ་ནར་ཟད་དོ། །དེ་ལ་སྤོང་བའི་རྒྱུ་ནི་བླ་མ་དང་གདམས་ངག་ལ་དམན་པའི་སེམས་ཀྱིས་སྤོང་བ་དང༌། དམན་པའི་འདུ་ཤེས་མ་བྱུང་ཡང་ཚེ་འདིའི་རྣམ་པར་རྟོག་པ་དང༌། གཡེང་བ་རབ་རིབ་ཀྱི་ཁྱེར་བར་གྱུར་པས་སྤོང་བའོ། །
ཕྱག་རྒྱ་ཆེན་པོ་བསྒོམ་པའི་དམ་ཚིག་དང་མི་ལྡན་པའི་ཉེས་སྐྱོན་ནི།
ཀྱེ་མ་བརྟན་པའི་ས་ལ་ཕྱིན་ནས་དམ་ཚིག་མི་ལྡན་ན། །
རྒྱལ་པོས་ཆད་པ་གཅོད་པའི་མི་ནི་བཟུང་བ་ལྟར། །
རྣམ་སྨིན་ལྕགས་ཀྱུས་སྲོག་གི་རླུང་ནི་བཟུང་བྱས་ནས། །
ཁྲོ་ཆུ་ཁོལ་མ་ཁར་བླུགས་པ་ནི་བཟོད་པར་དཀའ། །
ཀྱེ་མ་བསྟན་པའི་ཞེས་པའི་ཚིགས་སུ་བཅད་པ་གཅིག་གིས་སྟོན་ཏེ། སློབ་དཔོན་དང་སློབ་མ་གཉིས་འབྲེལ་འཇུག་པར་བྱས་ནས། སློབ་དཔོན་རྗེས་སུ་བསྟན་པའི་ས་ལ་ཕྱིན་ནས་སློབ་དཔོན་བསྟེ་ན་པའི་གནས་སུ་ཁྲོ་ཆུ་འཁོལ་མ་ཁར་བླུགས་པའི་སྡུག་བསྔལ་བཟོད་པར་དཀའ་བས། དམ་ཚིག་དང་ལྡན་པར་གྱིས་ཤིག་པའོ། །
གནས་ལུགས་རྟོགས་ནས་དམན་པའི་སྤྱོད་པ་བྱེད་པའི་ཉེས་སྐྱོན་ནི།
ཀྱེ་མ་གནས་ལུགས་རྟོགས་ཀྱང་དམན་པའི་སྤྱོད་པ་ཉིད་བྱེད་ན། །
རྒྱལ་པོ་ཁྲི་ལས་བབ་ནས་ཕྱག་དར་བྱེད་པ་བཞིན། །
ཟད་མི་ཤེས་པའི་བདེ་བ་ཆེན་པོ་ཉིད་སྤངས་ནས། །
འཁོར་བའི་བདེ་བ་དག་ལ་རེག་པ་ཉིད་ཀྱིས་འཆིང༌། །
ཀྱེ་མ་གནས་ལུགས་ཞེས་བྱ་བའི་ཚིགས་སུ་བཅད་པ་གཅིག་གིས་སྟོན་ཏེ། ཉམས་ལ་བརྟེན་ཏེ་གནས་ལུགས་དོན་གྱི་ངོ་བོ་ཙམ་མཐོང་ཡང༌། མཉམ་རྗེས་གཉིས་མེད་ཀྱི་རྟོགས་པ་མ་ཤར་བར། དེ་བསྒོམ་པ་ཉམས་སུ་མི་ལེན་པར་དམན་པ་ལུས་ངག་གི་དགེ་བས་རྣམ་པར་གཡེངས་ན། ཕྱག་རྒྱ་ཆེན་པོའི་རྟོག་པ་ཟད་མི་ཤེས་པའི་བདེ་བ་སྤངས་ནས། མཐོ་རིགས་ཀྱི་གནས་སུ་འཁོར་བའི་བདེ་བ་དག་ལ་རེ་བ་ཉིད་ཀྱིས་ཞེན་པས་འཆིང་བར་འགྱུར་བས། གནས་ལུགས་ཀྱི་དོན་ལ་མ་ཡེངས་པར་གྱིས་ཤིག་ཅེས་བྱའོ། །
སྤྲོས་པ་དང་བྲལ་བ་རང་གི་སེམས་མཐོང་ནས་སྤྲོས་པ་ལ་ཆེད་དུ་འབད་པའི་ཉེས་སྐྱོན་ནི།
ཀྱེ་མ་སྤྲོས་པ་རྣམས་དང་བྲལ་བའི་རང་གི་སེམས་མཐོང་ནས། །
སྤྲོས་པ་རྣམས་ལ་ཆེད་དུ་འབད་པའི་རྣལ་འབྱོར་ནི། །
ནོར་བུ་རིན་ཆེན་རྙེད་ནས་འཆིང་བུ་ཚོལ་བ་བཞིན། །
འབད་པ་བྱས་ཀྱང་སྙིང་པོའི་ས་ནི་ནམ་ཡང་མིན། །
ཀྱེ་མ་སྤྲོས་པ་རྣམས་དང་ཞེས་བྱ་བའི་ཚིགས་སུ་བཅད་པ་གཅིག་གིས་སྟོན་ཏེ། རང་གི་སེམས་སྤྲོས་པ་དང་བྲལ་བ་ཙམ་ཞིག་མཐོང་ལ། ཆོས་ཐམས་ཅད་སྣང་སྟོང་རོ་གཅིག་ཏུ་ནི་མ་མཐོང་ཞིང༌། འདུས་བྱས་ཀྱི་དགེ་བ་སྤྲོས་པ་རྣམས་ལ་ཆེད་དུ་འབད་པ་ནི་ནོར་བུ་རིན་པོ་ཆེ་དགོས་འདོད་ཐམས་ཅད་འབྱུང་བ་རྙེད་པ་དོར་ནས། དགོས་པ་ཅི་ཡང་མི་འབྱུང་བའི་མཆིང་བུ་འཚོལ་བ་བཞིན་དུ། སྤྲོས་བྱས་ལ་འབད་པ་བྱས་ཀྱང་སྙིང་པོ་ཐར་པའི་ས་མི་ཐོབ་པས། ད་དུང་སྤྲོས་པ་མེད་པ་ལ་གོམས་པར་གྱིས་ཤིག་ཅེས་བྱའོ། །
ཉམས་སུ་མྱོང་བར་བྱ་བའི་དོན་དུ་བསྒོམ་པ་བསྟན་པ་ལ། ཞི་གནས་དང་ལྷག་མཐོང་སྐྱེ་བའི་རྒྱུ་མན་ངག་དང་བཅས་པ་ནི།
ཨེ་མ་མཁའ་འགྲོ་གསང་བའི་སྐད། །
བྱང་ཆུབ་སེམས་ཟིན་པ་དང་བྱང་ཆུབ་སེམས་རྟོགས་དང༌། །
འབད་པ་དང་བཅས་འབད་པ་བྲལ་བའི་ཡེ་ཤེས་ནི། །
དམ་པ་རྣམས་ཀྱི་ཞལ་གྱི་བདུད་རྩི་ལས་བྱུང་བ། །
ཉི་མ་ཟླ་བ་གཉིས་ཀྱི་དབུས་སུ་གསལ་བར་བྱེད། །
ཚད་དང་ལྡན་པའི་སྐྱེས་བུའི་སྣ་རྩེ་ལས་བྱུང་ཞིང༌། །
མཚན་དང་ལྡན་པའི་ཕྱག་རྒྱ་ལས་ནི་དེ་སེམས་གཅིག །
གཟུགས་སོགས་དངོས་པོའི་ཆོས་རྣམས་དེ་ཡིས་མདོག་བསྒྱུར་ནས། །
ཞི་བ་དང་བཅས་མན་ངག་གིས་ནི་ཤེས་པར་བྱ། །
བྱང་ཆུབ་ཀྱི་སེམས་ཟིན་ཞེས་བྱ་བའི་ཚིགས་སུ་བཅད་པ་གཉིས་ཀྱིས་སྟོན་ཏེ། ལས་དང་པོ་པས་འབད་པ་དང་བཅས་པས་བྱང་ཆུབ་ཀྱི་སེམས་ཟིན་པ་དང༌། བསྟན་པ་ཐོབ་ནས་འབད་པ་དང་བྲལ་བ་སྟེ། འབད་པ་ལ་མི་ལྟོས་ཤིང་ལྷུན་གྱིས་གྲུབ་པའི་ངང་ལས་བྱང་ཆུབ་ཀྱི་སེམས་གཉིས་སུ་མེད་པའི་ཡེ་ཤེས་འཆར་ཞིང་རྟོགས་པ་དེ་ནི་དམ་པ་རྣམས་ཀྱི་ཞལ་གྱི་བདུད་རྩི་ལ་འབྱུང་ངོ༌། །ཉི་མ་དང་ཟླ་བ་ནི་ཐབས་དང་ཤེས་རབ་སྟེ། སྣང་བ་དང་སྟོང་པ་ཡིན་ལ། དབུས་ནི་སྣང་སྟོང་ཟུང་དུ་འཇུག་པའོ། །དེ་ཡང་འདིར་བསོད་ནམས་བསགས་པ་ཚད་དང་ལྡན་པའི་སྐྱེས་བུའི་སྣ་རྩེ་བླ་མ་དང་འཕྲད་ནས་ཆོས་ཉིད་ཀྱི་དོན་རྟོགས་པ་འབྱུང་བ་བཞིན་ནོ། །སྐྱེ་མེད་ཆོས་ཀྱི་ཕྱག་རྒྱ་མཚན་ཉིད་དང་ལྡན་པ་ལས་ཀྱང༌། མིང་གི་རྣམ་པར་རྟོག་པ་ཙམ་དང་ཡང་བྲལ་བའི་བློ་ལས་འདས་པ་དེ་རྟོགས་པར་ཤེས་པར་གྱིས་ཤིག་ཅེས་བྱའོ། །དེ་ལྟར་གཟུགས་ལ་སོགས་པ་དངོས་པོ་རྣམ་པར་སྣང་བའི་ཆོས་ཐམས་ཅད་མན་ངག་དེའི་སྣང་ལ་ངོས་གཟུང་མེད་ཅིང༌། སྣང་སྟོང་རོ་གཅིག་ཏུ་མདོག་བསྒྱུར་བའི་མན་ངག་གིས་ཤེས་པར་བྱའོ། །འོ་ན་དྲན་པ་སེམས་སུ་ཤེས་པ་ལ་སོགས་པའི་མན་ངག་དེ་འབའ་ཞིག་གིས་ཤེས་པར་བྱ་འམ་ཞེ་ན། བཞི་པ་དང་བཅས་ཞེས་བྱ་བ་གསུངས་ཏེ། ཏིང་ངེ་འཛིན་བཞི་དང་ཕྱག་རྒྱ་བཞི་དང༌། རབ་ཏུ་མི་གནས་པ་བཞི་དང་ཡང་སྦྱར་ཞེས་བྱ་བའི་དོན་ནོ། །
མདོ་རྒྱུད་དང་སྦྱར་བའི་ངེས་པས་བསྒོམ་པ་ནི།
འོད་གསལ་བ་ཡི་ཆོས་ཉིད་དེ་ནི་ངེས་མཐོང་ནས། །
བླ་མའི་དུས་ཐབས་བསྟེན་པ་དེ་ནི་ཆེར་རྟོགས་ལ། །
ཤེས་རབ་ཕ་རོལ་ཕྱིན་དང་མདོ་གཞན་ལས་རྙེད་ཅིང༌། །
ཀུན་ལ་སྦྱར་བའི་སེམས་ནི་རབ་ཏུ་བསྒོམ་པར་བྱ། །
འོད་གསལ་བ་ཅེས་བྱ་བའི་ཚིགས་སུ་བཅད་པ་གཅིག་གིས་སྟོན་ཏེ། དང་པོ་ཐོས་བསམ་གྱི་དུས་སུ་བླ་མའི་དུས་ཐབས་བརྟེན་པ་དང་ནི་རང་གིས་བསྒོམས་པས་སེམས་ཉིད་འོད་གསལ་བའི་ཆོས་ཉིད་ངེས་པར་མཐོང་ནས། ཆེར་རྟོགས་པ་སྟེ་ངེས་ཤེས་ཆེར་གྱུར་པ་དའེ་ཚེ་ཀུན་ལ་སྦྱར་བའི་སེམས་ནི་རབ་ཏུ་བསྒོམ་པར་བྱའོ། །སྣང་སེམས་རོ་གཅིག་ཏུ་བསྒོམ་པར་བྱའོ། །དེ་ལྟར་སེམས་ཉིད་གཉུག་མའི་དོན་བསྒོམ་པ་དང༌། སྣང་སེམས་རོ་གཅིག་ཏུ་བསྒོམ་པ་དེ་ནི་བླ་མའི་མན་ངག་ཅིག་ཏུ་མ་ཟད་དེ། ཤེས་རབ་ཀྱི་ཕ་རོལ་ཏུ་ཕྱིན་པ་དང་མདོ་གཞན་ལས་སེམས་ཉིད་ཀྱི་དོན་བསྒོམས་དེ་རྙེད་པ་ཡིན་ནོ། །ཡང་ན་ཀུན་ལ་སྦྱར་བའི་ཏིང་ངེ་འཛིན་དང་རབ་ཏུ་མི་གནས་པ་ལ་སོགས་པ་དང་ཡང་སྦྱར་བ་ཡིན་ལ། ཤེས་རབ་ཀྱི་ཕ་རོལ་ཏུ་ཕྱིན་པ་ལ་ལམ་ལྔ་རྙེད་ལ། མདོ་ལས་རབ་ཏུ་མི་གནས་པ་བཞི་རྙེད་ཅིང་། རྒྱུད་གཞན་ལས་ཕྱག་རྒྱ་བཞི་རྙེད་ཅེས་བྱའོ། །
ཕྱི་ནང་ལྟ་བ་མེད་པར་བསམ་ཡིད་དང་བྲལ་བར་བཞག་པ་ནི།
ཕྱི་དང་ནང་དུ་བལྟ་བ་མེད་པའི་སེམས་དེ་ནི། །
གང་གིས་མི་བསམ་གང་ལ་ཡང་ནི་སེམས་མ་ཡིན། །
ཕྱི་དང་ཅེས་པའི་ཚིག་གཉིས་ཀྱིས་སྟོན་ཏེ། ཕྱིར་ཡང་ལྟ་བ་མེད། ནང་དུ་ཡང་ལྟ་བ་མེད་པའི་སེམས་དེ་ནི་གང་གིས་ཀྱང་བསམ་དུ་མེད་ལ། གང་ལ་ཡང་བསམ་པ་མེད་དེ། བསམ་པ་དང་ཡིད་ལ་བྱེད་པ་ལ་གོ་བ་ཙམ་དུ་གནས་པའོ། །
གཟའ་གཏད་བྲལ་བ་ཆུ་བོ་ལྟ་བུར་བཞག་པ་ནི།
རང་བཞིན་གནས་པ་རྡོ་རྗེ་རྩེ་མོར་གླུ་བླངས་པ། །
བདེ་ཆེན་གཟབ་གཏད་བྲལ་བ་ཆུ་བོ་ལྟ་བུར་བསྒོམ། །
རང་བཞིན་ཞེས་བྱ་བའི་ཚིག་གཉིས་ཀྱིས་སྟོན་ཏེ། རང་བཞིན་གནས་པ་ནི་སེམས་མ་བཅོས་པར་གཉུག་མར་གནས་པའོ། །རྡོ་རྗེ་ནི་སྟོང་པའོ། །རྩེ་མོ་ནི་མཐར་ཐུག་པའོ། །དེས་ན་དོན་ནི་སེམས་ཉིད་གཉུག་མའི་རང་བཞིན་མཐར་ཐུག་སྟོང་པ་ཉིད་དོ་ཞེས་བྱ་བ་ཡིན་ལ། དེ་ཉམས་སུ་བླང་ཐབས་གླུར་བླང་བ་བདེ་བ་ཆེན་པོ་གཟའ་གཏད་བྲལ་བ་ཆུ་བོ་ལྟ་བུར་བསྒོམ་ཞེས་བྱ་བ་འདི་ཡིན་ནོ། །
འདི་བྱ་མེད་པར་རང་གར་བཞག་པ་ནི།
འདུས་པའི་ཚོགས་སུ་སྤྲོས་པ་ཀུན་གྱིས་གཡེངས་པའི་སེམས། །
འཕོ་དང་འཇུག་པ་མེད་པའི་རང་བཞིན་བརྟན་པ་ཉིད། །
སེམས་ཀྱི་སྙིང་པོ་རང་དགའ་བར་ནི་ལེགས་བཏང་སྟེ། །
སྨྱོན་པ་ལྟ་བུའི་སེམས་ནི་བྱ་བ་དང་བྲལ་བ། །
མཐའ་ཡིས་མ་གོས་ཡེ་ཤེས་དེ་ནི་བསྒོམ་པར་བྱ། །
འདུས་པའི་ཚོགས་ཞེས་པའི་ཚིགས་སུ་བཅད་པ་གཅིག་དང་ཚིག་རྐང་པ་གཅིག་གིས་སྟོན་ཏེ། ཚོང་འདུས་པ་དང་དམག་འདུས་པ་ལ་སོགས་པར་སེམས་འཕྲོས་པ་ཀུན་ཏུ་གཡེངས་པའི་དུས་ན་རང་བཞིན་བསྟན་པ་འཕོ་འགྱུར་མེད་པ་ཉིད་དུ་བཞག་པ་དང༌། གླང་པོ་ཆེ་སྐྱོང་པ་བཞིན་དུ་སེམས་ཀྱི་སོ་སྙི་རང་གར་བཏང་ཚེ། འདི་བྱ་མེད་པར་སྨྱོན་པ་ལྟ་བུར་བཞག་པའི་སྒོ་ནས་རྟག་ཆད་བླང་དོར་གྱི་མཐའ་ཡིས་མ་གོས་པའི་ཡེ་ཤེས་སེམས་ཀྱི་ངོ་བོ་དེ་བསྒོམ་པར་བྱའོ། །ཅེས་པའོ། །
འཁོར་འདས་ཀྱི་ཆོས་ལ་རེ་དོགས་བཅད་པ་ནི།
སྒོམ་དང་བསྒོམ་བྱ་མེད་པའི་སེམས་ནི་རང་བཞིན་བྲལ། །
རེ་དོགས་མེད་པའི་མཐར་ཐུག་པ་ནི་རྡོ་རྗེའི་སེམས། །
དམྱལ་བར་སོང་སྲིད་ན་ཡང་དེ་ལ་སྡུག་བསྔལ་མེད། །
སྲིད་དང་འབྲས་བུ་མཆོག་ལ་གནས་ཀྱང་ལྷག་པ་རྙེད་མིན་པས། །
བདེ་དང་སྡུག་བསྔལ་གཉིས་ཀྱིས་ཕན་དང་གནོད་སྤངས་ནས། །
བཟང་དང་ངན་པའི་སྤྱོད་པས་དེ་ལ་འཕེལ་འགྲིབ་མེད། །
རྟོག་པའི་ཡེ་ཤེས་གཉིས་བྲལ་འདི་ལས་མ་གཏོགས་པ། །
སངས་རྒྱས་ཆེ་བར་འདོད་ན་རྨོངས་པར་ཤེས་པར་བྱ། །
སྒོམ་དང་ཞེས་པའི་ཚིགས་སུ་བཅད་པ་གཉིས་ཀྱིས་སྟོན་ཏེ། སྒོམ་པར་བྱེད་པ་དང་བསྒོམ་པར་བྱ་བ་མེད་པའི་སེམས་ནི། སྒོམ་པའི་རང་བཞིན་དང་བྲལ་ཏེ་བསྒོམ་མེད་མཐར་ཐུག་བློ་ལས་འདས་པའོ། །དེའི་ཚེ་ཡར་ལ་མྱ་ངན་ལས་འདས་པ་ལ་རེ་བ་མེད་པ་དང༌། མར་འཁོར་བ་ལ་དགོས་པ་མེད་པའི་མཐར་ཐུག་པ་ནི་རྡོ་རྗེའི་སེམས་ཡིན་ཏེ། ཆོས་ཀྱི་སྐུ་ཞེས་དེ་ལ་བརྗོད་དོ། །ཡོངས་སུ་བརྟག་པ་གཟུང་སྟེ། དེ་ལྟར་རྟོགས་པའི་རྣལ་འབྱོར་པ་དེ་དམྱལ་བར་སོང་སྲིད་ནའང༌། ནམ་མཁའ་མེས་མི་ཚིགཆུས་མི་གྲང་བ་བཞིན་དུ། སྡུག་བསྔལ་མེད་པ་ཡིན་ལ། འབྲས་བུ་མཆོག་ལ་གནས་ཀྱང་ནམ་མཁའ་ལས་ཁྱད་པར་འཕགས་པའི་ནམ་མཁའ་གཉིས་མེད་ལྟར། ལྷག་པ་རྙེད་པ་མིན་པས། བདེ་བས་ཕན་འདོགས་པ་དང་སྡུག་བསྔལ་གྱིས་གནོད་པར་བྱེད་པ་གཉིས་དང་བྲལ་ནས། བཟང་པོའི་ལས་ཀྱིས་དེ་ལ་འཕེལ་བའང་མེད་ལ། དམན་པའི་ལས་ཀྱིས་དེ་ལ་འགྲིབ་པའང་མེད་དོ། །དེ་ལ་བསྒོམ་མེད་མཐར་ཐུག་བློ་ལས་འདས་པའི་རྟོགས་པའི་ཡེ་ཤེས་གཉིས་བྲལ་འདི་ལས་མ་རྟོགས་པར། སངས་རྒྱས་ཆེ་བར་འདོད་ན་རྨོངས་པར་ཤེས་པར་བྱ།
ཇི་ལྟར་སྣོད་རྣམས་ཐ་དད་སྣང་ན་ཡང༌། །
དེའི་ནམ་མཁའ་དབྱེ་བ་མེད་པ་ལྟར། །
རྣལ་འབྱོར་སངས་རྒྱས་ལུས་ནི་ཐ་དད་ཀྱང༌། །
རྟོགས་པའི་ཡེ་ཤེས་འདི་ལ་གཉིས་སུ་མེད། །
ཅེས་བྱ་བ་ནི་བསྡུ་བའི་ཚིགས་སུ་བཅད་པའོ། །
ཡོན་ཏན་ངང་གིས་འཕེལ་བ་ནི།
བྱ་བ་མེད་པའི་ཡིད་ཀྱིས་གང་ཡང་མ་བཙལ་ན། །
ཡོན་ཏན་བཙལ་མི་དགོས་ཤིང་དེ་ཡི་མི་མཐུན་བྲལ། །
རྒྱུད་དང་བསྟན་བཅོས་ཀུན་ལས་དེ་ཉིད་རྙེད་མིན་པས། །
བྱ་བ་མེད་ཅེས་བྱ་བ་ནི་ཚིག་གསུམ་གྱིས་སྟོན་ཏེ། བྱ་བ་མེད་པའི་སེམས་ནི་གང་དུའང་མ་བརྩལ་ཞིང་མ་འབད་ལ་མ་རྟག་པར་བཞག་ན། སེམས་ཉིད་ལྷན་ཅིག་སྐྱེས་པ་རྟོགས་པའི་ཡོན་ཏན་ནམ་འབྲས་བུ་དེ་ལོགས་ནས་བརྩལ་མི་དགོས་ཤིང༌། དེ་རྟོག་པ་མི་མཐུན་པའི་རྐྱེན་རྣམ་པར་སྣ་ཚོགས་རང་ཞི་རང་དག་ཏུ་གྲོལ་ན་རྟོགས་པར་འགྱུར་རོ། །དེ་ལྟ་བུའི་དོན་རྟོགས་པ་ནི། རྒྱུད་དང་བསྟན་བཅོས་ཀུན་ལ་བརྩོན་པས་རྙེད་པ་མིན་པས། བླ་མ་བརྙེས་པ་སེམས་བྱ་བྲལ་དུ་བཞག་པ་ལས་རྟོགས་པར་བྱ་ཞེས་པའོ། །
ཉེས་པ་མྱུར་དུ་ཞི་བ་ནི།
ཞེ་འདོད་མེད་པའི་སེམས་ལ་རྒྱུ་ཡི་དྲི་མ་བྲལ། །
གང་དུའང་མ་ལྟ་ཡེ་ཤེས་ཆེན་པོ་ཉིད་མྱོང་བ། །
འཁོར་བའི་དུག་རྣམས་ཞི་བར་ནུས་པའི་རྣལ་འབྱོར་པས། །
དགེ་སློང་གཞུ་འདྲ་རྒྱལ་སྲིད་ཀུན་ལ་དབང་སྒྱུར་བྱེད། །
ཞེ་འདོད་མེད་པའི་ཞེས་པའི་ཚིགས་སུ་བཅད་པ་གཅིག་གིས་སྟོན་ཏེ། དེ་ལྟར་བྱ་བ་བཏང་ཞིང་འཁོར་འདས་ཀྱི་ཆོས་ལ་རེ་དོགས་མེད་པ་ནི། ཞེ་འདོད་མེད་པའི་སེམས་ལ་གཡོ་སྒྱུའི་དྲི་མ་དང་བྲལ། གང་དུའང་མ་བལྟ། གང་དུའང་ཡིད་ལ་མི་བྱེད་དེ་ལྟར་དམིགས་པ་མེད་ཅིང་ཡིད་ལ་མི་བྱེད་པས། དམིགས་སུ་མེད་པའི་ཡེ་ཤེས་ཆེན་པོ་ཉིད་ཉམས་སུ་མྱོང་ཞིང་མངོན་དུ་གྱུར་པས། འཁོར་བའི་དུག་ཉོན་མོངས་པ་དང་རྣམ་པར་རྟོག་པ་རང་ཞི་རང་དག་འགྲོ་བར་ནུས་པའི་རྣལ་འབྱོར་པ་ནི། དགེ་སློང་གཞུང་མ་སངས་རྒྱས་བཅོམ་ལྡན་འདས་དང་འདྲ་བར་རྒྱལ་སྲིད་ཐམས་ཅད་ལ་མ་ཆགས་པར་དབང་བསྒྱུར་བར་བྱེད་ཅེས་བྱའོ། །
བསྒོམ་པ་ཉིད་དུ་གདམས་པས་མཇུག་བསྡུ་བ་ནི།
མིག་ནི་མི་འཛུམས་བསྒོམ་དུ་མེད་པའི་རྣལ་འབྱོར་པ། །
དབེན་པའི་གནས་དང་གནས་མལ་མེད་པའི་གནས་ཉིད་དུ། །
ཆགས་དང་སྡང་བ་སྤངས་པའི་དྲི་མ་མེད་པའི་ཡིད། །
དོན་དམ་སེམས་ཀྱི་ངོ་བོ་དེ་ནི་བསྒོམ་པར་བྱ། །
མིག་ནི་མི་འཛུམ་ཞེས་པའི་ཚིགས་སུ་བཅད་པ་གཅིག་གིས་སྟོན་ཏེ། སེམས་ཀྱི་ངོ་བོ་བསྒོམ་དུ་མེད་པས་མ་ཡེངས་པར་བྱ་བ་ཙམ་དུ་སྟོན་ཏེ། དེ་ནི་མིག་ནི་མི་འཛུམ་སྟེ་སྣང་བ་མི་འགོགས་ལ། སེམས་ཀྱི་ངོ་བོ་ལ་བསྒོམ་བྱ་སྒོམ་བྱེད་གཉིས་མེད་པས་ན། བསྒོམ་དུ་མེད་པའི་རྣལ་འབྱོར་པ་ཡིན་ལ། བསྒོམ་མེད་ཀྱི་ངང་ལས་མ་ཡེངས་པ་བརྩམ་བྱ་དགོས་པས། དོན་སེམས་ཀྱི་ངོ་བོ་དེ་ནི་བསྒོམ་པར་བྱ་ཞེས་གསུངས་སོ། །གནས་ནི་ལས་དང་པོ་བས་དབེན་པའི་གནས་དང༌། བསྟན་པ་ཐོབ་ནས་གནས་མལ་མེད་པའི་གནས་དེ་མ་ངེས་པའི་གནས་སུ་བྱའོ། །ཡང་ན་དབེན་པའི་གནས་དང༌། གནས་མལ་མེད་པའི་གནས་གང་ཡང་རུང་བར་བསྒོམ་ཞེས་བྱའོ། །སེམས་ཀྱི་ངོ་བོ་ཅི་ལྟ་བུ་གཅིག་བསྒོམ་ཞེ་ན། ཆགས་པ་དང་སྡང་བ་མེད་པས་ནི་དྲི་མ་མེད་པའི་དོན་རྣམས་སེམས་ཀྱི་ངོ་བོ་ཉིད་དུ་མི་དམིགས་པར་བསྒོམ་ཞེས་བྱའོ། །
སེམས་ཐག་བཅད་པའི་དོན་དུ་ངོ་སྤྲོད་བསྟན་པ་ལས། དང་པོ་ཕྱག་རྒྱ་ཆེན་པོ་རྡོ་རྗེ་ཡེ་ཤེས་ཀྱི་གནས་ལུགས་ལམ་གཞན་ལ་མི་བརྟེན་པ་ནི།
ཨེ་མ་མཁའ་འགྲོ་གསང་བའི་སྐད། །
དཀྱིལ་འཁོར་བ་དང་སྦྱིན་ཤྲེག་པས་སྟོང་ཞིང༌། །
སྔགས་དང་ཕྱག་རྒྱ་རབ་གནས་ལ་སོགས་རྣམ་བྲལ་བ། །
རྒྱུད་དང་བསྟན་བཅོས་ཀུན་གྱི་བསྒྲུབ་པར་མི་ནུས་པའི། །
རྡོ་རྗེ་ཡེ་ཤེས་འདི་ནི་རང་བཞིན་གནས་ན་མཛེས། །
དཀྱིལ་འཁོར་བ་དང་བཅས་པའི་ཚིགས་སུ་བཅད་པ་གཅིག་གིས་སྟོན་ཏེ། ཡེ་ཤེས་རྡོ་རྗེ་འདི་ནི་རང་བཞིན་མ་བཅོས་གཉུག་མར་གནས་ན་མཛེས་པས། ཕྱག་རྒྱ་ཆེན་པོ་བསྒོམ་པ་སེམས་མ་བཅོས་པ་གཉུག་མར་བཞག་ཅེས་བྱའོ། །ཡེ་ཤེས་རྡོ་རྗེ་ཅི་ལྟ་བུ་ཞེ་ན། དཀྱིལ་འཁོར་ཞེས་པ་ནས་བསྒྲུབ་པར་མི་ནུས་ཞེས་པའི་བར་གྱི་ཁྱད་པར་བསྟན་ཏེ། དེ་ཉིད་འདིར་རྒྱུ་མཚན་དུ་སྦྱར་རོ། །དེ་བས་ན་ཕྱག་རྒྱ་ཆེན་པོ་དཀྱིལ་འཁོར་གྱིས་སྟོང་པས་ན། དཀྱིལ་འཁོར་གྱིས་བསྒྲུབ་པར་མི་ནུས་ཞེས་བྱ་བ་ནས་བསྟན་ཆོས་ཀུན་གྱིས་བསྒྲུབ་པར་མི་ནུས་པའི་ཕྱིར་རོ། །དཀྱིལ་འཁོར་ལ་སོགས་པ་བྱ་བ་སྤངས་ནས་རང་བཞིན་གཉུག་མར་གནས་ཞེས་བྱ་བའི་བར་སྦྱར་རོ། །
ངོ་སྤྲོད་པ་ལ་དངོས་བསྟན་པའི་ཚེ། དང་པོ་སྣ་ཚོགས་རོ་གཅིག་ཏུ་ངོ་སྤྲོད་པའི་ཕྱིར་གང་ལ་མཚོན་པར་བྱ་བ་སྣོད་ཀྱི་ཁྱད་པར་བསྟན་པ་ནི།
གཅིག་གིས་གོ་བར་ནུས་པ་རིན་ཆེན་བརྡ་ཡི་མཆོག །
སྤྲུལ་གྱི་གཟེབ་ལྟར་གཞན་ལ་མཛེས་པ་ཡོད་མ་ཡིན། །
གཅིག་གིས་ཞེས་བྱ་བའི་ཚིག་གཉིས་ཀྱིས་སྟོན་ཏེ། བརྡའ་དང་ཐ་སྙད་ཅིག་ཙམ་གྱིས་གོ་བར་ནུས་པའི་རིན་པོ་ཆེའི་སྣོད་ལ་བརྟེན་ནས། བརྡའ་དེ་མཆོག་ཏུ་འགྱུར་ལ། གཞན་སྣོད་དུག་ཅན་དང་ཕལ་པ་ལ་བསྟན་ན་མཛེས་པ་ཡོད་པ་མ་ཡིན་ཏེ། དུག་ཅན་གྱིས་རྙེད་པ་བསྒྲུབ་པ་ལ་སོགས་པའི་རྒྱུ་བྱེད་ལ། ཕལ་པ་ཡང་སྣོད་ཆགས་ལ། བཅུད་འབོ་བ་ལྟར་འགྱུར་བས་ན་མི་མཛེས་སོ། །དཔེར་ན་དུག་སྔགས་ཅན་གྱིས་དུག་སྤྲུལ་གྱི་གསོབ་ཁུར་ནས་དུག་སྤྲུལ་གྱིས་རང་གི་ལུས་ལ་བརྒྱན་དུ་བྱེད་པ་མཛེས་ཀྱང༌། གཞན་དུག་སྔགས་མེད་པ་རྣམས་ཀྱིས་བརྒྱན་དུ་བྱས་ན་རང་ཉིད་འཆི་བས་མཛེས་པ་ཡིན་པ་བཞིན་ནོ། །ཅེས་སོ། །
མཚོན་པར་བྱེད་པ་པོ་བླ་མའི་ཁྱད་པར་ནི།
སྙིང་པོས་སྙིང་པོ་མཚོན་པ་བླ་མ་མཆོག་དག་ལས། །
རྟོགས་པས་གཞན་ལ་མཚོན་ཏེ་དེ་ཉིད་རང་ལ་མཚོན། །
སྙིང་པོ་ཞེས་པའི་ཚིག་གཉིས་ཀྱིས་སྟོན་ཏེ། བརྡའ་ཡི་སྙིང་པོས་དོན་གྱི་སྙིང་པོ་མཚོན་པ་ནི། བླ་མ་མཆོག་དག་ལས་འབྱུང་བར་ཤེས་པར་བྱ་སྟེ། བླ་མ་དེ་ཡང་རང་ཉིད་ཀྱིས་རྟོགས་པས་གཞན་ལ་མཚོན་ཏེ། སློབ་མས་ནི་བརྡའ་དེས་རང་གི་སེམས་ལ་མཚོན་ཞིང་རྟོགས་པར་བྱས་ཏེ། སེམས་ཉིད་ལྷན་ཅིག་སྐྱེས་པ་རྟོགས་འགྲོ་བའི་ཕྱིར་རོ། །བླ་མ་མཆོག་མ་ཡིན་ཞིང་རང་ཉིད་ཀྱིས་མ་རྟོགས་པས་ནི་རང་གར་འགྲོ་མི་ཤེས་པས། གཞན་ལ་མཚོན་མི་ནུས་ཏེ། དེ་བས་ན་མཆོག་ལ་ཞེས་པ་དང༌། རྟོགས་པས་ཞེས་པའི་ཁྱད་པར་གཉིས་གསུངས་སོ། །
མཚོན་བྱེད་བརྡའི་ཁྱད་པར་ནི།
ནམ་མཁའ་ནོར་བུ་ཉི་མ་ལྟ་བུའི་མཐུ་མངའ་བ། །
ཐིག་ལེ་གསུམ་དང་ཡིད་དྲན་པ་དང་དྲན་མེད་དང༌། །
སྦྱོར་བའི་སྒྲ་སོགས་གང་ལའང་སྤྱོད་པར་ནུས་རུང་པའི། །
གསེར་འགྱུར་རྩི་ལྟར་ཆོས་རྣམས་ཐམས་ཅད་རོ་མཉམ་འགྱུར། །
ནམ་མཁའ་ཞེས་པའི་ཚིགས་སུ་བཅད་པ་གཅིག་གིས་སྟོན་ཏེ། བརྡའ་ཡིས་ནུས་པ་ནི་ནམ་མཁའ་སེམས་ལ་རྟོགས་པའི་གོ་འབྱེད་པ་དང༌། ནོར་བུ་ལྟར་དགོས་འདོད་འབྱུང་བ་དང༌། ཉི་མ་ལྟར་མ་རིག་པའི་མུན་པ་སེལ་བའི་མཐུ་མངའ་བའོ། །བརྡའི་ངོ་བོ་སྟོང་ཞེ་ན། ཐིག་ལེ་གསུམ་དང་ཅེས་པ་ལ་སོགས་པ་གསུངས་ཏེ། ཐིག་ལེ་ནི་སྤྲོས་པའི་དྲ་བ་དང་བྲལ་བའི་དོན་ནོ། །ཐིག་ལེ་གསུམ་ནི་ཐིག་ལེ་གསུམ་པ་སྟེ། སེམས་སྐྱེ་བ་མེད་པའོ། །ཡིད་དྲན་པ་ནི་དྲན་པ་སེམས་སུ་ཤེས་པའོ། །ཡིད་མེད་པ་ནི་དྲན་པ་མེད་ཅིང་ཡིད་ལས་བྱེད་པ་མེད་པའོ། །བློ་ལས་འདས་པ་ནི་དཔེ་དོན་དང་བྲལ་བ་སྟེ། ཤུགས་ལས་ཤེས་པར་བྱའོ། །བརྡའ་དེ་དག་སྦྱོར་བའི་ཡུལ་ནི། གཟུགས་དང་སྒྲ་ལ་སོགས་པ་གང་ལ་སྦྱར་ཀྱང་དཔྱད་པར་ནུས་སུ་རུང་སྟེ། སྒྲ་ལ་བརྟེན་ནས་སྒྲར་སྣང་གིས་སེམས་སྐྱེ་བ་མེད་པར་རྟོགས་པ་ལ་སོགས་པར་འགྱུར་རོ། །ཡང་ན་གཟུགས་སྒྲ་ཞེས་པ་ལ་སོགས་པ་འོག་ནས་སྟོན་པ་དེ་ཉིད་དུ། གསེར་འགྱུར་གྱི་རྩི་ལ་བརྟེན་ནས་གསེར་དུ་རོ་གཅིག་ཏུ་འགྱུར་བ་ལྟར། གཟུགས་ལ་སོགས་པའི་ཆོས་ཐམས་ཅད་ཀྱང་སྐྱེ་བ་མེད་པར་སྟོན་པའི་བརྡའ་ལ་བརྟེན་ནས་རང་བཞིན་གྱིས་སྐྱེ་བ་མེད་པར་རོ་གཅིག་ཏུ་རྟོགས་པར་འགྱུར་རོ། །
ཆོས་ཉིད་སྐྱེ་མེད་དུ་ངོ་སྤྲད་པ་ནི།
ལམ་སྦྱང་བ་ལ་གཉུག་མའི་ཡེ་ཤེས་གཅིག་པུ་གཅིག །
ལམ་ཉིད་བརྡས་སྟོན་པ་ནི་བླ་མ་མཆོག་དག་ལ། །
གཟུགས་སྒྲ་དྲི་རོ་རེག་དང་ཆོས་ལ་བརྟེན་པར་བྱ། །
ཆོས་རྣམས་ཐམས་ཅད་རྐྱེན་མེད་པར་ནི་སྐྱེ་མ་ཡིན། །
མ་སྐྱེས་པ་ལ་མཁས་པའི་སྐལ་ལྡན་དེ་དག་གིས། །
སྐྱེས་པ་ཐམས་ཅད་ལ་ནི་ཤུགས་ཀྱིས་མཁས་པར་འགྱུར། །
ལམ་སྦྱང་བ་ལ་ཞེས་པའི་ཚིགས་སུ་བཅད་པ་ཕྱེད་དང་གཉིས་ཀྱིས་སྟོན་ཏེ། བརྡའ་དང་ཐབས་ཁྱད་པར་ཅན་གྱིས་སྦྱངས་པ་མཐར་ཐུག་པ་ན། སེམས་ཉིད་ལྷན་ཅིག་སྐྱེས་པ་གཉུག་མའི་ཡེ་ཤེས་གཉིས་སུ་ཉིད་སྐྱེས་ལ། སྦྱང་བྱའི་ལམ་དེ་ཉིད་སྐྱེ་བ་མེད་པར་བརྡས་སྟོན་པ་ནི། བླ་མའི་མན་ངག་གིས་གཟུགས་ལ་སོགས་པའི་ཆོས་ཐམས་ཅད་ལ་བསྟན་པར་བྱ་སྟེ། ཅི་ལྟར་ཞེ་ན། ཆོས་རྣམས་རྒྱུ་རྐྱེན་མེད་པར་རང་བཞིན་གྱིས་ནམ་ཡང་སྐྱེ་བ་མ་ཡིན་ལ། རང་བཞིན་མ་སྐྱེས་པ་ལ་མཁས་པའི་སྐལ་ལྡན་དེ་དག་གིས་རྐྱེན་ལས་སྐྱེས་པ་ཐམས་ཅད་ལ་ནི་རང་བཞིན་གྱིས་མ་སྐྱེས་པར་ཤུགས་ཀྱིས་མཁས་ཤིང་རྟོགས་པར་འགྱུར་ཅེས་བྱའོ། །
ཞེན་མེད་བདེ་ཆེན་དུ་ངོ་སྤྲད་པ་ནི།
ཐ་མི་དད་པའི་ཡེ་ཤེས་ཁོ་ན་གཅིག་པུ་ཉིད། །
རང་བཞིན་གཞག་པའི་སེམས་ཀྱིས་རང་ལ་ཁྱབ་པར་འགྱུར། །
བདག་དང་གཞན་དུ་སྣང་བའི་རང་བཞིན་གཅིག་ཤེས་ཤིང༌། །
དེ་ཉིད་ཁོ་ན་མ་ཡེངས་པ་ཡིས་ཡོངས་བཟུང་སྟེ། །
དེ་ཉིད་སེམས་ཀྱི་ཟུག་རྔུ་ཡིན་ཕྱིར་བཏང་ནས་ཀྱང༌། །
གང་ལའང་ཞན་པ་མེད་པས་བདེ་བ་ལེན་པར་བྱེད། །
ཐ་མི་དད་ཅེས་པའི་ཚིགས་སུ་བཅད་པ་ཕྱེད་དང་གཉིས་ཀྱིས་སྟོན་ཏེ། གཉིས་སུ་མེད་པའི་ཡེ་ཤེས་ཁོ་ན་ལ་མཆོག་གཅིག་པུ་ཡིན་ལ། དེ་ནི་རང་བཞིན་མ་བཅོས་པར་བཞག་པའི་སེམས་ཀྱིས་རང་ལ་ཁྱབ་པ་སྟེ། རྟོགས་པར་འགྱུར་རོ། །ཅི་ལྟར་ཞེ་ན། དང་པོ་ཁོ་ན་བདག་དང་གཞན་དུ་སྣང་བའི་རང་བཞིན་རོ་གཅིག་ཏུ་ཤེས་ཤིང༌། རོ་གཅིག་དེ་ཉིད་ཁོ་ན་མ་ཡེངས་པའི་སེམས་ཀྱིས་ཡོངས་སུ་གཟུང་ནས། ཕྱིས་ནི་སེམས་འཛིན་དེ་ཉིད་ཀྱང་ཟུག་རྔུ་ཡིན་པའི་ཕྱིར་བཏང་ནས་ཀྱང༌། ཆོས་གང་ལ་ཡང་ཞེན་པ་མེད་པར་བདེ་བ་ཆེན་པོར་བྱེད་པ་ཡིན་ནོ། །
སྣང་བ་གཟིགས་མོར་ངོ་སྤྲོད་པ་ནི།
སེམས་ལ་གནོད་པའི་ལས་ནི་ཐམས་ཅད་ཀྱིས་སྟོང་ཞིང༌། །
རྙེད་དང་ལེན་པའི་བྱ་བ་གང་གིས་གོས་པ་མེད། །
རྩོལ་དང་བྲལ་ཞིང་གནས་སྐབས་གློ་བུར་རྐྱེན་མེད་པས། །
སྣང་བ་སྣ་ཚོགས་ཕྱག་རྒྱ་འདི་ནི་གཟིགས་མོར་ཆེ། །
སེམས་ལ་གནོད་པའི་ཞེས་པའི་ཚིགས་སུ་བཅད་པ་གཅིག་གིས་སྟོན་ཏེ། སེམས་ལ་གནོད་པའི་ལས་སྤངས། རྙེད་བཀུར་འདུ་བསྐྱོད་ཀྱི་བྱ་བ་ལ་སོགས་པ། འཇིག་རྟེན་ཆོས་བརྒྱད་ཀྱིས་མ་གོས་པར་བྱ། འབད་བརྩོན་དང་བྲལ་ཞིང་གནས་སྐབས་སུ་རྣམ་རྟོག་གློ་བུར་བ་ཅི་ཙམ་བྱུང་ཡང་ཆགས་སྡང་གི་རྐྱེན་ཞེན་པ་མེད་པའི་རྣལ་འབྱོར་པ་ལ་སྣང་བ་སྣ་ཚོགས་ཕྱག་རྒྱ་འདི་ནི་གཟིགས་མོར་ཆེ་བའི་འཆིང་བ་མེད་དོ། །
རང་སེམས་བླ་མར་ངོ་སྤྲད་པ་ནི།
ཐམས་ཅད་ཐམས་ཅད་དམ་པའི་དུས་སུ་ཉེར་མཐོང་ནས། །
བླ་མར་མ་གྱུར་ཆོས་ནི་གང་ཡང་ཡོད་མ་ཡིན། །
བར་སྣང་མཛུབ་མོས་མཚོན་པས་བར་སྣང་མཐོང་བ་མེད། །
བླ་མས་མཚོན་པའི་བླ་མ་དེ་ཡང་དེ་བཞིན་ནོ། །
ཐམས་ཅད་ཐམས་ཅད་ཅེས་བྱ་བའི་ཚིགས་སུ་བཅད་པ་གཅིག་གིས་སྟོན་ཏེ། ཐམས་ཅད་ཐམས་ཅད་ཅེས་པ་ནི་མ་ལུས་པའི་དོན་ཏོ། །དམ་པའི་དུས་སུ་ཞེས་པ་ནི་བླ་མས་མཚོན་པའི་དུས་སུ། མཐོང་ནས་ཞེས་པ་སྣང་སེམས་ལྷན་ཅིག་སྐྱེས་པའི་ཡེ་ཤེས་རོ་གཅིག་ཏུ་མཐོང་ནས་སོང༌། བླ་མར་མ་གྱུར་པའི་ཆོས་ནི་གང་ཡང་མེད་པ་ནི། གང་སྣང་སྣང་ཐམས་ཅད་ལྷན་ཅིག་སྐྱེས་པར་རོ་གཅིག་འབའ་ཞིག་ཏུ་མཐོང་བས། ལྷན་ཅིག་སྐྱེས་པ་མཚོན་པར་མི་བྱེད་པའི་ཆོས་ཤིག་ཀྱང་མེད་པའོ། །
འོ་ན་མཚོན་ལུགས་ཇི་ལྟར་མཚོན་ཞེ་ན། དཔེར་ན་བར་སྣང་མཛུབ་མོས་མཚོན་ཡང་བར་སྣང་ལ་མཐོང་བ་མེད་པ་བཞིན་དུ། བླ་མས་མཚོན་པའི་བླ་མ་སེམས་ཉིད་ཀྱི་ངོ་བོའམ། ཡང་ན་ཆོས་ཐམས་ཅད་ལྷན་ཅིག་སྐྱེས་པར་རོ་གཅིག་པའི་རང་བཞིན་ལའང་མཐོང་བ་མེད་པར་མཚོན་པའོ། །
ཡུལ་དྲུག་དེ་བཞིན་ཉིད་དུ་ངོ་སྤྲད་པ་ནི།
བརྟུལ་ཞུགས་སྤྱོད་པའི་རྣལ་འབྱོར་བ་ནི་གྲོང་ཁྱེར་སེམས། །
རྒྱལ་པོའི་ཕོ་བྲང་འཇུག་ཅིང་བུ་མོ་དང་རྩེ་ཡང༌། །
སྐྱར་བ་སྔར་ཟོས་པ་ཡིས་སྐྱུར་བ་མཐོང་བ་བཞིན། །
ཡུལ་རྣམས་ཐམས་ཅད་དེ་བཞིན་ཉིད་དུ་རིག །
བརྟུལ་ཞུགས་ཞེས་པའི་ཚིགས་སུ་བཅད་པ་གཅིག་གིས་སྟོན་ཏེ། འཁོར་བའི་སྤྱོད་པ་རྣམ་པར་རྟོག་པ་སྣ་ཚོགས་སུ་སྣང་བ་བརྟུལ་ནས། མྱ་ངན་ལས་འདས་པའི་སྤྱོད་པ་ཚད་མེད་པ་ལ་ཞུགས་པའི་རྣལ་འབྱོར་པས་ནི་གྲོང་ཁྱེར་དང༌། རྒྱལ་པོའི་ཕོ་བྲང་དུ་སེམས་འཇུག་ཅིང༌། བུ་མོ་དང་བརྩེ་བ་ལ་སོགས་པ་ཡུལ་སྣ་ཚོགས་པ་མཐོང་ཡང་སྔར་འདྲིས་ཀྱི་མི་མཐོང་བའམ། སྐྱུར་བའི་རོ་དང་ལྡན་པའི་ཟས་སྔར་ཟོས་པའི་སྒྱུར་བོ་དང་ཟས་མཐོང་བ་བཞིན་དུ། གཟུགས་ལ་སོགས་པའི་ཡུལ་ཐམས་ཅད་དེ་བཞིན་ཉིད་དུ་རིགས་ཏེ་དངོས་དང་མཚན་མའི་འདུ་ཤེས་མེད་པའོ། །
འཁོར་འདས་གཉིས་མེད་ཕྱག་རྒྱ་ཆེན་པོར་ངོ་སྤྲད་པ་ནི།
ཚོགས་ཀྱི་འཁོར་ལོ་ཉེ་བར་བརྒྱན་པའི་གནས་ཉིད་དུ། །
ཀུན་དུ་རུ་ཡི་སྐབས་སུ་བདེ་བ་ཆེ་མཐོང་ནས། །
བརྡ་དང་དམ་ཚིག་ལྡན་པའི་རྣལ་འབྱོར་རྣམས་ཀྱིས་ནི། །
སྲིད་དང་ཞི་བ་མཉམ་པ་ཉིད་ལེགས་ཕྱག་རྒྱ་ཆེ། །
ཚོགས་ཀྱི་འཁོར་ལོ་ཞེས་པའི་ཚིགས་སུ་བཅད་པ་གཅིག་གིས་སྟོན་ཏེ། བརྡའ་དང་ཐབས་ཀྱི་ཚོགས་ནི་རྣམ་པར་རྟོག་པའི་འཆིང་བ་གཅོད་པ་ན་འཁོར་ལོའོ། །ཡང་ན་སྒྲ་སྔགས་ཐ་དད་དོ། །དེས་ཉེ་བར་བརྒྱན་པ་ནི་ཐབས་སྙིང་རྗེ་དང་མ་བྲལ་བའོ། །ཀུན་ཏུ་རུ་ནི་ལས་ཀྱི་ཕྱག་རྒྱའོ། །བརྡའ་ནི་སྟོང་པ་ཉིད་ཡིན་ལ། དམ་ཚིག་ནི་སྙིང་རྗེ་ཆེན་པོའོ། །ཡང་ན་ལག་པའི་བརྡའ་ལ་སོགས་པའོ། །དེ་ལྟར་བརྡའ་སྟོང་པ་པར་ཕུ་བའི་བཙུན་མོ་དོ་ཧའི་འགྲེལ་པ། དང་ཐབས་སྙིང་རྗེ་དང་ལྡན་པའི་རྣལ་འབྱོར་པ་རྣམས་ཀྱིས་ནི་སྲིད་པ་དང་ཞི་བ་རང་བཞིན་མཉམ་པ་ཉིད་ཀྱི་ཕྱག་རྒྱ་ཆེན་པོ་ཐོབ་པའོ་ཞེས་བྱའོ། །ཡང་ན་རྟོགས་པས་སྲིད་པའི་མཐའ་ལས་གྲོལ་བས་ན། སྲིད་པ་ཞི་བ་ཡིན་ལ་སྙིང་རྗེའི་མྱ་ངན་ལས་འདས་པའི་མཐའ་ལས་གྲོལ་བས། མྱ་ངན་ལས་འདས་པ་ཞི་བ་ཡིན་ཏེ། རང་བཞིན་མཉམ་པ་ཉིད་མི་གནས་པའི་མྱ་ངན་ལས་འདས་པ་ནི་ཕྱག་རྒྱ་ཆེན་པོའོ། །
འཁྲི་བ་སྤྱད་པའི་དོན་དུ་སྤྱོད་པ་བསྟན་པ་ལ། དང་པོ་གསང་བ་རིག་པ་བརྟུལ་ཞུགས་ཀྱི་སྤྱོད་པ་ནི།
ཨེ་མ་མཁའ་འགྲོ་གསང་བའི་སྐད། །
ཡེ་ཤེས་སྐྱེས་པའི་རྣལ་འབྱོར་གང་ལའང་དོགས་མེད་པས། །
དབང་ཕྱུག་ཐབས་དང་ལྡན་པས་མཐར་སྐྱེས་བཙལ་བར་བྱ། །
དམན་པའི་གྲོང་ཁྱེར་ཞུགས་ནས་གང་དང་མཐུན་པ་ལ། །
ཆུང་ངུ་ཆུང་ངུས་བྲིད་ཅིང་ཆེན་པོ་དེ་ལ་སྦྱིན། །
དེ་ཡིས་བསྙེན་བཀུར་བྱས་པའི་རྫས་ནི་ཇི་སྙེད་པ། །
བདག་གིར་མེད་པའི་སེམས་ཀྱིས་དེ་ལ་གཏད་པར་བྱ། །
ཀུན་དུ་འཁྱམ་ཞིང་མཚན་མ་རབ་ཏུ་བརྟག་བྱ་སྟེ། །
ལེགས་དང་ཁ་དོག་མཚན་མའི་ཚོགས་ཀྱིས་རིམ་ཤེས་བྱ། །
རང་གི་བུ་མོ་མ་དང་ཤྲིང་མོ་ཚ་མོ་དང༌། །
གཡུང་མོ་ཚོས་མ་སྨད་འཚོང་གསོ་རས་ཀྱིས་འཚོ་བ། །
སྔོ་བསངས་དང་ནི་དཀར་ཤམ་དམར་སེར་སྨུག་ནག་མ། །
སྨེ་བ་ཅན་ལ་རྒྱུད་སྦྱར་སླ་བའི་ཕྱག་རྒྱ་ནི། །
བཅུ་དྲུག་ལོ་ལོན་རབ་ཏུ་མཛེས་པ་སྐྲ་སེར་ལི། །
ཨུཏྤ་ལ་ཡི་དྲིས་ཁྱབ་ནུ་མ་ཤྲ་མཁྲེགས་རྐེད་པ་ཕྲ། །
སྨད་ཀྱི་ཞེང་རྒྱས་བྷ་ག་རུབ་ཅིང་ཆགས་པའི་མདངས། །
རྐྱང་མ་དང་བཅས་གསང་ཐུབ་གུས་པས་རབ་ཏུ་གཞོལ། །
དད་པ་རབ་ཏུ་བརྟན་ཞིང་རྟོག་པ་ཆུང་གྱུར་པ། །
རྟགས་གསུམ་ལྡན་པའི་ཕྱག་རྒྱ་དབང་གིས་སྨིན་པར་བྱ། །
ཡོན་ཏན་བཟུང་ན་རང་གིས་རིག་པའི་ཡེ་ཤེས་སྦྱིན། །
སྐབས་སུ་རོ་སྙོམས་གཉུག་མའི་ཡེ་ཤེས་ཕྱག་རྒྱ་བཟུང༌། །
བཙུན་མོའི་ཤུ་ཀྲ་དགུག་པའི་ཕྱག་རྒྱ་ཆེན་མོ་ནི། །
དུས་ཀྱིས་བསྡུ་བ་བྱས་ནས་རྟོག་མེད་མཁའ་ལ་བསྟིམ། །
ཡེ་ཤེས་སྐྱེ་བའི་རྣལ་འབྱོར་པ་ནི་ཞེས་པ་ནས་རྟོག་མེད་མཁའ་ལ་སྟིམ་ཞེས་པའི་བར་གྱི་ཚིགས་སུ་བཅད་པ་ཕྱེད་དང་དྲུག་གིས་སྟོན་ཏེ། ཡེ་ཤེས་སྐྱེས་པ་ནི་ཡེ་ཤེས་ཉམས་སུ་མྱོང་བའོ། །གང་ལ་ཡང་དགོས་པ་མེད་པ་ཐོབ་པའོ། །མཐར་སྐྱེས་ནི་རིག་པའོ། །གང་དང་མཐུན་པ་ནི་རིགས་གང་དང་ཡང་མཐུན་པའོ། །ཆུང་ངུ་ཆུང་ངུས་བྲིད་ཅིང་ཞེས་པ་ནི་བདག་གིར་བྱ་བའི་ཐབས་སོ། །མཚན་མ་བརྟག་པར་བྱ་བ་ནི་རིགས་དང་ཁ་དོག་མཚན་མའི་ཚོགས་ཀྱིས་རིམས་ཤེས་བྱ་བ་ཉིད་ཀྱིས་མཆེད། རིགས་ནི་རང་གི་བུ་མོ་ཞེས་པ་ལ་སོགས་པའོ། ཁ་དོག་སྔོ་སངས་མ་ལ་སོགས་པའོ། །ན་ཚོད་ནི་བཅུ་དྲུག་ལོ་ལོན་ལ་སོགས་པའོ། །རྟགས་གསུམ་ནི་དད་པ་ཆེ་བ་དང༌། བློ་བརྟན་པ་དང༌། རྟོག་པ་ཆུང་བ་ཉིད་ལ་བྱའོ། །
རེས་འགའ་ཚོང་དུས་གནས་ན་ཇི་ལྟར་འདུག །
དོན་གྱིས་དོན་ལ་བལྟས་ནས་དོན་ཉིད་གར་དགར་བཏང༌། །
རེས་འགའ་དུར་ཁྲོད་ཞུགས་ནས་སྒྲོན་མ་དག་ལ་སྤྱོད། །
ཉམ་ང་མེད་པའི་སེམས་ཀྱིས་ཡི་དྭགས་གནས་སུ་ཉལ། །
གདོལ་པ་རྣམས་དང་འགྲོགས་ཏེ་རོ་ཡི་འཁོར་ལོ་དྲང༌། །
འདི་བྱ་མེད་པའི་སྤྱོད་པ་ཚད་དུ་གཟུང་མི་བྱ། །
རེས་འགའ་ཚོང་འདུས་ཞེས་པ་ལ་སོགས་པས་ཉམ་ང་མེད་པ་ཚོགས་ཀྱི་སྤྱོད་པ་བསྟན་པའོ། །
གླུ་གར་གླིང་བུ་རྩེད་འཇོ་རོལ་མོའི་ཚོགས་སུ་འཇུག །
ཧེ་རུ་ཟླ་ཡི་གར་དང་དྲུག་ལ་སྐྱེས་སོགས་གླུས། །
སེམས་ལ་གཟེངས་བསྟོད་ཅུང་ཟད་སྐྱོ་བར་མི་བྱའོ། །
གླུ་གར་ཅེས་པ་ལ་སོགས་པས་བྱིངས་ན་གཟེངས་བསྟོད་པའི་སྤྱོད་པ་བསྟན་ཏོ། །
རྒྱབ་ཏུ་ལ་བ་བགོ་ཞིང་ཡན་ལག་ཟངས་མས་སྤྲས། །
འཁོར་ལོ་ལྡན་པའི་ཐོར་ཚུགས་སྤྱི་གཙུག་དག་ཏུ་གཟུང༌། །
རུས་པའི་དུམ་བུས་ཡན་ལག་ཀུན་ལ་བརྒྱན་བྱས་ནས། །
གླང་ཆེན་སྟག་གི་པགས་པས་སྟོད་དང་སྨད་དཀྲིས་ཏེ། །
ཁ་ཊྭཱཾ་དྲིལ་བུར་ལྡན་པ་ལག་ཏུ་ཐོགས་པར་བྱ། །
རྒྱབ་ཏུ་ལ་བ་ཞེས་པ་ལ་སོགས་པས་རྒྱན་དྲུག་ལྡན་པ་དུར་ཁྲོད་ཀྱི་སྤྱོད་པ་བསྟན་ཏོ། །
གླང་ཆེན་སྨྱོན་པའི་སྤྱོད་པ་ལྐུགས་པ་བྱས་ནས་ནི། །
གསང་ཆེན་ཞེས་པ་གཅིག་གིས་ངག་བཅད་པ་ལྐུགས་པ་ལྟ་བུའི་སྤྱོད་པ་བསྟན་ཏོ། །
བྱ་མེད་མི་བྱ་མེད་པའི་སྤྱོད་པ་རང་ཤུགས་ཀྱིས། །
གླང་ཆེན་མཚོ་རུ་ཞུགས་འདྲ་རྟག་ཏུ་སྨྱོན་སེམས་ཀྱིས། །
དམན་པའི་ཆོས་རྣམས་སྤྱད་ན་གྲོལ་བར་མདའ་བསྣུན་སྨྲ། །
བྱར་མེད་ཅེས་པ་ལ་སོགས་པས་ཚམ་ཚོམ་མེད་པ་གླང་པོ་ཆེའི་སྤྱོད་པ་བསྟན་ཏོ། །འདི་དག་གི་བཤད་པ་རྒྱས་པར་མི་མཛད་དོ། །
བྱིན་བརླབས་འཇུག་པར་བྱ་བའི་དོན་དུ་བླ་མ་བསྟེན་པ་ལས། བརྟེན་པར་འོས་པའི་དཔེ་ལ་རྣམ་རྟོག་ཡེ་ཤེས་འབྱེད་པ་ངང་པའི་རྒྱལ་པོ་ལྟར་ཤེས་པར་བྱ་བ་ལ་བརྟེན་པ་ནི།
ཨེ་མ་མཁའ་འགྲོ་གསང་བའི་སྐད། །
སྣ་ཚོགས་ཆོས་རྣམས་ཐམས་ཅད་རོ་གཅིག་པར། །
སྟོན་པར་བྱེད་པ་བླ་མ་དམ་པ་ཉིད་ཡིན་ཏེ། །
ངང་པའི་མཆུ་དང་མཚུངས་པའི་རྗེ་བཙུན་མཆོག་དེ་ནི། །
གུས་པའི་སེམས་ཀྱིས་གཙང་མའི་སྤྱི་བོར་བླང་བར་བྱ། །
སྣ་ཚོགས་ཆོས་རྣམས་ཞེས་པའི་ཚིགས་སུ་བཅད་པ་གཅིག་གིས་སྟོན་ཏེ། དཔེར་ན་ངང་པའི་རྒྱལ་པོས་ཆུ་དང་འོ་མ་འདྲེས་པ་ལ་མཆུས་དཀྲུགས་པས་འོ་མ་རྡོག་པོར་འགྲིལ་བ་དེ་མི་གནས། ཆུ་སྔོ་སང་ངེ་འདུས་པ་དང་འདྲ་བར། གཟུགས་ལ་སོགས་པའི་ཆོས་ཐམས་ཅད་ཆོས་ཉིད་ཆུ་དང་འོ་མ་ལྟར་དབྱེར་མེད་དུ་གནས་པ་ལྟར། ཆོས་སྣ་ཚོགས་ཀྱི་རང་བཞིན་དམིགས་སུ་མེད་པའི་ཡེ་ཤེས་ཀྱི་རྣམ་པར་རྟོག་པ་སྣ་ཚོགས་སུ་སྣང་བ་རོ་གཅིག་ཏུ་རྟོགས་པའི་ཡེ་ཤེས་སུ་མཆེད་པར་མཛད་པ་ཡིན་ཏེ། དེའི་ཕྱིར་ངང་པའི་རྒྱལ་པོ་ཆུ་དང་མཚུངས་པའོ། །གཙང་མའི་སྤྱི་བོ་ནི་གཡོ་སྒྱུའི་དྲི་མས་མ་གོས་པ་ལ་བྱའོ། །ཞེས་གསུངས་སོ། །བླ་མ་བསྒྲུབ་པའི་མན་ངག་ལས་ནི་གདན་དང་བཅས་པར་བརྒྱུད་པ་ཐམས་ཅད་རིམ་པ་བཞིན་དུ་སྤྱི་བོར་བླང་བ་དང༌། སྐུ་གསུང་ཐུགས་སྟིམ་པ་ལ་སོགས་པར་ཡོད་དེ་བླ་མའི་ཞལ་ལས་བྲིས་ཤིག །
སྡུག་བསྔལ་འཇོམས་པ་དཔའ་བོ་ལྟར་ཤེས་པར་བྱ་བ་ལ་བརྟེན་པ་ནི།
གཅིག་ཏུ་བསྡུས་པའི་སེམས་ནི་མཚོན་བྱེད་བླ་མ་སྟེ། །
མཚོན་པར་བྱ་བའི་གཞི་ནི་སློབ་མའི་སྙིང་ཉིད་དོ། །
དེ་རྟོགས་པ་ཡིས་སྡུག་བསྔལ་ཐམས་ཅད་སྐད་ཅིག་ལ། །
འཇོམས་པར་བྱེད་པའི་དཔའ་བོ་དེ་ནི་དྲིན་ཅན་པས། །
གཅིག་ཏུ་བསྡུས་པའི་ཞེས་པའི་ཚིགས་སུ་བཅད་པ་གཅིག་གིས་སྟོན་ཏེ། གཅིག་ཏུ་བསྡུས་པའི་སེམས་ནི་ཁམས་གསུམ་གྱི་དམིགས་པ་དྲན་པ་སེམས་སུ་ཤེས་པ་གཅིག་ཏུ་བསྡུས་པ་སྟེ། དང་པོ་ཁོ་ན་སྣང་སྲིད་འཁོར་འདས་སྣ་ཚོགས་སུ་སྣང་ཡང་དམིགས་པར་བྱེད་པ་ནི་སེམས་གཅིག་གིས་ངོ་བོར་གནས་པས། སེམས་ལ་བལྟས་པས་མཐོང་བ་མེད་པ་དེའི་ཚེ། ཁམས་གསུམ་གྱི་དམིགས་པ་ལ་མཆེད་པར་འགྱུར་རོ། །དེས་ན་སེམས་མ་རྙེད་པའི་ངང་ལ་གནས་པ་ནི་མ་རྙེད་སྙམ་པའི་རྣམ་པར་རྟོག་པ་བཞིའོ། །དེའི་ངང་ལས་ནི་རང་གི་སེམས་གདོད་མ་ནས་སྐྱེ་མ་མྱོང་བ་ནམ་མཁའ་དྲི་མ་མེད་པ་ལྟར་རྟོགས་སོ། །མཐར་རྟོགས་པའི་འདུ་ཤེས་ཟད་པའི་ཚུལ་གྱིས་རྣམ་པར་མི་རྟོག་པའི་ཡེ་ཤེས་ཆོས་ཀྱི་སྐུའི་ཚུལ་དུ་གནས་ཏེ། བློ་ལས་འདས་པ་དུས་གསུམ་གྱི་སངས་རྒྱས་ཀྱི་དགོངས་པ་མངོན་དུ་གྱུར་ཞེས་བྱ་བར་རྣམ་པར་བཞག་གོ །དེ་ལྟར་མཚོན་པར་བྱེད་པ་ནི་བླ་མ་ཡིན་ལ། མཚོན་པར་བྱ་བའི་གཞི་ནི། སློབ་མའི་སེམས་ཡིན་ཞིང་སེམས་ཉིད་གཉུག་མ་ལྷན་ཅིག་སྐྱེས་པ་དེ་རྟོགས་པས་ནི། ཁམས་གསུམ་གྱི་དམིགས་པ་ལ་སོགས་པ་ཐམས་ཅད་པས་སྡུག་བསྔལ་ཐམས་ཅད་རྟོགས་པའི་སྐད་ཅིག་མ་གཅིག་ལ་འཇོམས་པར་བྱེད་པས་ཉོན་མོངས་པ་དང་རྣམ་པར་རྟོག་པ་གཡུལ་ལས་རྒྱལ་བར་བྱེད་པའི་དཔའ་བོ་དེ་ནི་དྲིན་ཅན་ཡིན་པས་རྟག་ཏུ་གཟུང་བར་བྱ་ཞེས་འོག་མ་དང་སྦྱར་རོ། །
ཟུག་རྔུ་འབྱིན་པ་སྨན་དང་འདྲ་བར་ཤེས་པར་བྱ་བ་ལ་བརྟེན་པ་ནི།
དོན་ལ་བལྟས་ནས་བྱས་པ་དྲིན་དུ་གཟོ་བའི་ཕྱིར། །
སྨན་པའི་རྒྱལ་པོ་དེ་ནི་རྟག་ཏུ་གཟུང་བར་བྱ། །
དོན་ལ་བལྟས་ནས་ཞེས་པའི་ཚིག་གཉིས་ཀྱིས་སྟོན་ཏེ། དེའི་དོན་ནི་དང་པོ་གདམས་ངག་དང་བྱིན་རླབས་སྟོན་པའི་དུས་ན་དད་པ་དང་གུས་པས་བརྟེན་པར་བྱ་བ་ཙམ་དུ་མ་ཟད་དེ། རང་ཉིད་རྟོགས་པ་མཐར་ཕྱིན་ཀྱང་བརྟེན་པར་བྱ་བ་ཡིན་པས། རྟག་ཏུ་གཟུང་བར་བྱའོ། །ཕྱིས་ཅི་ལྟ་བུའི་བསམ་པས་གཟུང་བར་བྱ་བ་ཡིན་ཞེས་ན། རང་གི་རྟོགས་པ་མཐར་ཕྱིན་པའི་དོན་ལ་བལྟས་ནས། བདག་གི་རྟོགས་པ་འདི་ལྟ་བུ་བསྐྱེད་ཅིང༌། འཁོར་བའི་སྡུག་བསྔལ་གྱི་ནད་ཐམས་ཅད་ལས་ཐར་བར་བྱས་པའི་བླ་མ་འདི་དྲིན་ཅན་ཡིན་སྙམ་དུ་བྱས་པ་ལ། དྲིན་དུ་གཟོ་བའི་ཚུལ་གྱིས་བརྟེན་པའོ། །དཔེར་ན་སྐྱེས་བུས་བྱས་པ་ལ་དྲིན་དུ་གཟོ་བའི་རང་བཞིན་ཅན་འགའ་ཞིག་ལ་ནད་ཚབས་པོ་ཆེ་བཏབ་པ་ལ། དང་པོ་ལ་ནི་སྨན་པ་མཁས་པ་དེ་ནད་གསོ་བའི་ཕྱིར་གུས་པ་བརྟེན་པར་བྱེད། ཕྱིས་གསོས་ནས་ནི་བདག་གི་ནད་འདི་བྲལ་བའི་བདེ་བ་འདི་སྨན་པ་མཁས་པ་འདིས་བྱས་པས་དྲིན་ཆེ་སྙམ་དུ་བྱས་པ་ལ། དྲིན་དུ་གཟོ་ཕྱིར་བརྟེན་པར་བྱ་སྟེ། འདི་དེ་དང་འདྲའོ་སྙམ་དུ་དགོངས་པ་ནི། སྨན་པའི་རྒྱལ་པོ་དེ་ནི་རྟག་ཏུ་བཟུང་བར་བྱ་ཅེས་གསུངས་སོ། །
འཁོར་བའི་རྒྱ་མཚོ་ལས་སྒྲོལ་བར་བྱེད་པ་གཉན་པ་ལྟ་བུར་ཤེས་པར་བྱ་བ་ལ་བརྟེན་པ་ནི།
འཁོར་བའི་རྒྱ་མཚོ་ཟབ་ཅིང་རྒྱ་ཆེ་ལས། །
སྒྲོལ་བའི་གྲུ་མཆོག་དེ་ནི་གཞན་མེད་དེ། །
དམ་པའི་གྲུ་ལ་བརྟེན་ནས་བདེ་ཆེན་རྙེད་གྱུར་པའི། །
སྟོབས་ཆེན་གཉེན་པ་དེ་ནི་གཡོ་མེད་ཀུན་གྱིས་བཀུར། །
འཁོར་བའི་རྒྱ་མཚོ་ཞེས་པའི་ཚིགས་སུ་བཅད་པ་གཅིག་གིས་སྟོན་ཏེ། ཐ་མལ་རྒྱ་མཚོ་ལས་སྒྲོལ་བར་བྱེད་པ་ལ། ཤིང་ལ་སོགས་པའི་རྫིང་དང་གྲུ་གཞན་གྱིས་ཀྱང་ནུས་ལ། ཐ་མལ་གྱི་གཉན་པ་མཁས་པས་ཀྱང་ནུས་མོད་ཀྱིས། འཁོར་བའི་རྒྱ་མཚོ་གཏིང་ཐུག་པ་མེད་པས་རབ་ཏུ་ཟབ་ཅིང་མཐའ་མི་མངོན་པས་རྒྱ་མཚོ་ལ་འགྲོ་བའི་རགིས་དྲུག་གི་སྡུག་བསྔལ་རྣམ་པ་སྣ་ཚོགས་པའི་རྦ་རླབས་དང་བཅས་པ་ལས། སྒྲལོ་བར་བྱེད་པའི་བརྡའ་དང་ཐབས་ཀྱི་གྲུ་མཆོག་སྟེ། བླ་མ་ལས་གཞན་མེད་དེ། བླ་མ་དམ་པའི་བརྡའ་དང་ཐབས་ཀྱི་གྲུ་ལ་བརྟེན་ནས་བདེ་བ་ཆེན་པོ་མྱ་ངན་ལས་འདས་པའི་གྲོང་ཁྱེར་གྱི་སྐམ་ས་རྙེད་པར་འགྱུར་བའི་ཐབས་དང་སྟོབས་ཆེན་པོ་མངའ་བའི་གཉན་པ་དེ་ནི་གཡོ་སྒྱུ་མེད་པར་ཀུན་གྱིས་བསྐུར་བར་བྱ་ཞེས་བྱའོ། །
མ་རིག་པའི་མུན་པ་སེལ་བ་ཉི་མ་དང་འདྲ་བར་ཤེས་པར་བྱ་བ་ལ་བརྟེན་པ་ནི།
ཡེ་ཤེས་ཉི་མ་ལྟ་བུའི་འོད་ཟེར་དག་པ་ཡིས། །
མ་རིག་རིག་པར་བྱེད་པའི་སྐྱེས་བུ་མཆོག་དེ་ནི། །
ཡེ་ཤེས་ཉི་མ་ཞེས་པའི་ཚིག་གཉིས་ཀྱིས་སྟོན་ཏེ། བླ་མ་དགེ་བའི་བཤེས་གཉེན་གྱི་ཐུགས་གཉིས་སུ་མེད་པའི་ཡེ་ཤེས་ཉི་མའི་དཀྱིལ་འཁོར་ལྟ་བུ་རྣམ་པར་དག་པའི་འོད་ཟེར་ཞལ་གྱི་སྒོ་ནས་ཤར་བས་སེམས་ཅན་གྱི་མ་རིག་པའི་མུན་པ་མ་ལུས་པ་བསལ་ནས། རིག་པ་ཡེ་ཤེས་སྐྱེ་བར་བྱེད་པའི་སྐྱེས་བུ་མཆོག་དེ་ནི། གཡོ་མེད་ཀུན་གྱིས་བསྐུར་ཞེས་སྔ་མ་ལ་སྙེགས་སོ། །
རྣམ་རྟོག་བདེ་ཆེན་དུ་བསྒྱུར་བ་གསེར་མཁན་གྱི་རྒྱལ་པོ་དང་འདྲ་བར་ཤེས་པར་བྱ་བ་ལ་བརྟེན་པ་ནི།
གསེར་འགྱུར་རྩི་ལྟར་ཞེས་པའི་ཚིག་གཅིག་གིས་སྟོན་ཏེ། གསེར་འགྱུར་རྩི་ལྟར་ཆོས་རྣམས་ཐམས་ཅད་བདེ་བར་བསྒྱུར་མཛད་པའི་སྐྱེས་བུས་མཆོག་དེ་ནི་རྟག་ཏུ་གཏན་འཁེལ་གོང་འོག་གཉིས་ཟླ་དང་སྦྱར་རོ། །དཔེར་ན་གསེར་མཁན་གྱི་རྒྱལ་པོས་ལྕགས་དང་ཟངས་ལ་སོགས་པ་ལ་གསེར་གྱི་རྩི་ཅུང་ཟད་བཏབ་པས་གསེར་ཉིད་དུ་འགྱུར་བ་བཞིན་དུ། བླ་མ་དགེ་བའི་བཤེས་གཉེན་གསེར་མཁན་གྱི་རྒྱལ་པོ་གསེར་འགྱུར་གྱི་རྩི་ལ་མངའ་བརྙེས་པ་དང་འདྲ་ལ། བརྡའ་དང་ཐབས་ཀྱི་རྩི་ལ་མངའ་བརྙེས་པས། དངོས་པོ་དང་མཚན་མ་སྣ་ཚོགས་སུ་སྣང་བའི་རྣམ་པར་རྟོག་པ་ཐམས་ཅད་གཉིས་སུ་མེད་པའི་ཡེ་ཤེས་བདེ་བ་ཆེན་པོ་བ ར་བར་མཛད་པའི་སྐྱེས་བུ་མཆོག་དེ་ནི་རྟག་ཏུ་བརྟེན་པར་བྱ་ཞེས་བྱའོ། །
བཀའ་བཞིན་བསྒྲུབས་པ་ན་ཡོན་ཏན་འབྱུང་བ་འཁོར་ལོས་བསྒྱུར་བའི་རྒྱལ་པོ་དང་འདྲ་བར་བྱ་བ་ལ་བརྟེན་པ་ནི།
ཐབས་ལ་མཁས་པ་ཞེས་པའི་ཚིག་གཅིག་གིས་སྟོན་ཏེ། དཔེར་ན་འཁོར་ལོས་བསྒྱུར་བའི་རྒྱལ་པོའི་བཀའ་བཞིན་བསྒྲུབས་ན་རྒྱལ་སྲིད་དང་བྱ་དགའ་སྟེ་ར་བས་ཡོན་ཏན་འབྱུང་ལ། བཀའ་དང་འགལ་བར་བྱས་ན་ནི་མིག་འབྱིན་པ་དང༌། རྐང་ལག་གཅོད་པ་ལ་སོགས་པའི་འཆད་པའི་སྡུག་བསྔལ་འབྱུང་བར་ཤེས་པ་རྣམས་ཀྱིས་འཁོར་ལོས་བསྒྱུར་བའི་རྒྱལ་པོའི་བཀའ་དང་འགལ་བར་མི་བྱེད་ཅིང་བཀའ་བཞིན་དུ་སྒྲུབ་པ་ལྟར། བླ་མ་དགེ་བའི་བཤེས་གཉེན་གྱི་བཀའ་བཞིན་དུ་བསྒྲུབས་ན་ཆོས་ཀྱི་རྒྱལ་སྲིད་དང་སངས་རྒྱས་ཀྱི་ཡོན་ཏན་ཐོབ་ལ། བཀའ་དང་འགལ་ན་ནི་མནར་མེད་པའི་སེམས་ཅན་དམྱལ་བ་ལ་སོགས་པའི་གནས་སུ་གཙོ་བ་དང་བཤྲེག་པ་དང༌། གཅོད་པ་ལ་སོགས་པའི་འཆད་པའི་སྡུག་བསྔལ་དཔག་ཏུ་མེད་པ་འབྱུང་བར་ཤེས་པར་བྱས་ལ། བཀའ་དང་མི་འགལ་ཞིང་བཀའ་བཞིན་དུ་བསྒྲུབ་པར་བྱ་ཞེས་པའི་དོན་ཏོ། །
བརྟེན་པར་འོས་པའི་རྒྱུ་ལ་བློ་ཡིས་རྣམ་པར་གནས་གྱུར་པའི་རྒྱུས་བརྟེན་པར་འོས་པ་ནི།
ཆུ་བོ་ལྟ་བུའི་སེམས་ཀྱིས་གཉིས་ལྟ་ཟིལ་གནོན་ཅིང༌། །
གང་ཡང་མ་སྤངས་གོས་པ་མེད་པའི་ཡེ་ཤེས་ལྡན། །
བློ་མ་བཅོས་ཤིང་བློ་ཡི་རྣམ་པ་གནས་གྱུར་པ། །
བླ་མ་དམ་པའི་ཞལ་གྱི་བདུད་རྩི་ལས་ནི་བྱུང༌། །
ཆུ་བོ་ལྟ་བུའི་ཞེས་པའི་ཚིགས་སུ་བཅད་པ་གཅིག་གིས་སྟོན་ཏེ། ཕྱག་རྒྱ་ཆེན་པོའི་ངང་ལ་ཡེངས་པ་མེད་པ་ཆུ་བོ་རྒྱུན་གྱི་རྣལ་འབྱོར་ལ་གནས་པས་གཉིས་སུ་འཛིན་ཅིང་གཉིས་སུ་ལྟ་བ་ཟིལ་གྱིས་གནོན་ལ་གཉིས་མེད་རྟོགས་པར་འགྱུར། དེ་ལྟར་གོམས་ཤིང་རྟོགས་ན་ཉོན་མོངས་པ་དང་རྣམ་པར་རྟོག་པ་གང་ཡང་མ་སྤངས་ཀྱང་རང་གྲོལ་དུ་འགྱུར་བས་གོས་པ་མེད་པའི་ཡེ་ཤེས་དང་ལྡན་པ་ཡིན་ནོ། །
འོ་ན་རྣམ་པར་རྟོག་པའི་བློ་ཡེ་ཤེས་སུ་བཅོས་པ་ཡིན་ནམ་ཞེ་ན། བློ་མ་བཅོས་ཤིང་བློའི་རྣམ་པ་འོད་གསལ་དུ་ཤར་བས་གནས་གྱུར་པ་ཞེས་བྱ་བ་ཐ་སྙད་ཀྱི་དངོས་པོའི་རྣམ་པ་བཅོས་སུ་ཡོད་པ་མ་ཡིན་ནོ། །དེ་ལྟར་རྣམ་རྟོག་ཡེ་ཤེས་སུ་བསྒྱུར་བར་བྱེད་པ་བླ་མའི་ཞལ་གྱི་བདུད་རྩི་ལས་བྱུང་བས་ན་བརྟེན་པར་འོས་ཞེས་བྱའོ། །
སྣང་བ་དགེ་བའི་བཤེས་གཉེན་དུ་ཤར་བའམ་བསྒྱུར་བར་བྱེད་པས་ན་བརྟེན་པར་འོས་པ་ནི།
སེམས་དང་སེམས་ལས་བྱུང་ཞེས་ཐ་སྙད་པ་རྣམས་ཀྱིས། །
བརྟག་པ་འདི་ནི་རྣལ་འབྱོར་པ་ཡི་གྲོགས་རྣམས་སུ། །
སྒྱུར་བར་བྱེད་པ་བླ་མའི་ཞལ་གྱི་པདྨོ་སྟེ། །
ཐམས་ཅད་དགེ་བའི་བཤེས་སུ་བསྒྱུར་བ་དེ་ལས་བྱུང༌། །
སེམས་དང་ཞེས་པའི་ཚིགས་སུ་བཅད་པ་གཅིག་གིས་སྟོན་ཏེ། སེམས་དང་སེམས་ལས་བྱུང་བ་ལ་སོགས་པ་ཐ་སྙད་པ་རྣམས་ཀྱིས། རྟོགས་པ་འདི་དག་རྣལ་འབྱོར་པ་རྣམས་ཀྱིས་སྣང་བ་ལ་ངོས་གཟུང་མེད་པ་དང༌། རྟོག་པ་འོད་གསལ་དུ་ཤར་བས། མཚན་མ་རང་སར་གྲོལ་བའི་ཐབས་དང་གྲོགས་སུ་བསྒྱུར་བས་ན་ཐམས་ཅད་ཀྱང་དགེ་བའི་བཤེས་གཉེན་དུ་བསྒྱུར་བར་བྱེད་པ་བླ་མའི་ཞལ་གྱི་པདྨ་ཉེས་པའི་རྡུལ་གྱིས་མ་གོས་པ་དེ་ཡིན་པས་བརྟེན་པར་འོས་ཞེས་བྱའོ། །
ཡེ་ཤེས་རིག་པར་བྱེད་པས་ན་བརྟེན་པར་འོས་པ་ནི།
རྒྱུད་རྣམས་ཀུན་དུ་སྤྲས་ཤིང་ཐ་སྙད་ཀྱིས་དབེན་པ། །
སངས་རྒྱས་རྣམས་ཀྱི་གསང་བ་སུས་ཀྱང་ཤེས་མི་འགྱུར། །
མན་ངག་མིག་གིས་མཐོང་ཞིང་དབང་བའི་རོས་ཁྱབ་པ། །
ཞབས་ཀྱི་རྡུལ་ལ་རེག་ན་ཡེ་ཤེས་རིག་པར་འགྱུར། །
རྒྱུད་རྣམས་ཞེས་པའི་ཚིགས་སུ་བཅད་པ་གཅིག་གིས་སྟོན་ཏེ། སངས་རྒྱས་ཀུན་གྱི་སྐུ་གསུང་ཐུགས་གསང་བའི་རང་བཞིན་སེམས་ལྷན་ཅིག་སྐྱེས་པའི་ཡེ་ཤེས་ནི་རྒྱུད་ལས་མི་རྟོགས་ཏེ། རྒྱུད་ཐམས་ཅད་དུ་སྦས་ཐ་སྙད་ཀྱིས་དབེན་ཏེ་ཚིག་བསྒྲིབས་པས་རྒྱུད་དང་ཚིག་དང་ཐ་སྙད་ཀྱིས་སུས་ཀྱང་ཤེས་པར་མི་འགྱུར་རོ། །
འོ་ན་གང་ལ་བརྟེན་ནས་ཤེས་པར་འགྱུར་ཞེ་ན། བླ་མའི་མན་ངག་གི་མིག་གིས་མཐོང་བར་འགྱུར། སེམས་ལ་བལྟ་བ་ཤེས་རབ་ཀྱི་དབང་པོའི་རོས་ཁྱབ་པར་འགྱུར་ཏེ། མ་ལུས་པར་རྟོགས་པར་འགྱུར། དེ་དག་ཀྱང་བླ་མའི་ཞབས་ཀྱི་རྡུལ་ལ་རེག་པ་ལས་ལྟོས་པ་ན། བླ་མ་བརྟེན་པ་ལ་འབད་པར་བྱེད་དེ། བྱིན་རླབས་ཀྱིས་ཀྱང་རྟོགས་པའོ། །
ཤེས་རབ་བསྐྱེད་པར་བྱེད་པས་ན་བརྟེན་པར་འོས་པ་ནི།
སྣ་ཚོགས་དངོས་པོའི་ཆོས་ལ་སྟོང་པའི་མདའ་འཕེན་དང༌། །
སྟོང་པ་སྣང་བའི་ཐབས་ཀྱིས་མྱོང་བར་འགྱུར་བྱེད་པ། །
ཤེས་རབ་ཤེས་པས་སྣང་བ་གཞལ་བྱར་མཐོང་བ་སྟེ། །
ཤེས་རབ་དེ་ནི་བླ་མེད་སློབ་དཔོན་དག་ལས་འབྱུང༌། །
སྣ་ཚོགས་ཞེས་པའི་ཚིགས་སུ་བཅད་པ་གཅིག་གིས་སྟོན་ཏེ། གཟུགས་ལ་སོགས་པ་སྣ་ཚོགས་པའི་དངོས་པའོ་ཆོས་ལ་སྟོང་པ་ཉིད་འབིགས་པར་བྱེད་པའི་མདའ་འཕེན་ཏེ། རང་བཞིན་གྱིས་སྟོང་ཞིང་སེམས་འཁྲུལ་པའི་གཟུགས་བརྙན་ཙམ་ཡིན་ཞེས་སྟོན་ལ། སྟོང་པ་དེ་ཡང་སྣང་བའི་ཐབས་ལ་བརྟེན་ནས། སེམས་ལྷན་ཅིག་སྐྱེས་པ་ངོ་བོ་ཉམས་སུ་མྱོང་བར་བསྒྱུར་བར་བྱེད་དོ། །དེ་ལྟ་བུའི་ཤེས་རབ་ཤེས་པས་སྣང་བ་ཐམས་ཅད་སྣང་ལ་ངོས་གཟུང་མེད་ཅིང་སྣང་སྟོང་དབྱེར་མེད་གཞལ་བྱར་མཐོང་སྟེ། དེ་ལྟ་བུའི་ཤེས་རབ་དེ་ནི་བླ་མེད་སློབ་དཔོན་དག་ལས་འབྱུང་བས་ན། བླ་མེད་སློབ་དཔོན་དེ་བརྟེན་པར་བྱའོ། །
ཉོན་མོངས་མཆོག་ཏུ་བསྒྱུར་བས་ན་བརྟེན་པར་འོས་པ་ནི།
ཉོན་མོངས་ཐམས་ཅད་ཐབས་ཀྱིས་མཆོག་ཏུ་སྒྱུར་བྱེད་དང༌། །
རྟོག་པའི་ཟུག་རྔུ་གང་གིས་སྒྱུར་བར་མི་ནུས་པ། །
འདི་ནི་མན་ངག་སྙིང་པོ་ལས་ནི་ངེས་འབྱུང་དང༌། །
དེ་ཡང་རྗེ་བཙུན་མཐུ་ལས་ངེས་པར་རྙེད་པར་འགྱུར། །
ཉོན་མོངས་ཞེས་པའི་ཚིགས་སུ་བཅད་པ་གཅིག་གིས་སྟོན་ཏེ། ཉོན་མོངས་པ་ཐམས་ཅད་ནི་སེམས་ལ་བལྟ་བའི་ཐབས་ཀྱིས་གཉིས་སུ་མེད་པའི་ཡེ་ཤེས་མཆོག་ཏུ་བསྒྱུར་བར་བྱེད་པ་སྟེ། རྗེ་བཙུན་གྱི་མཐུ་ལས་རྙེད་པ་དང༌། རྣམ་པར་རྟོག་པའི་ཟུག་རྔུ་གང་གིས་ཀྱང་བར་བར་མི་ནུས་པའི་སེམས། ལྷན་ཅིག་སྐྱེས་པ་རྟོགས་པའི་ཡེ་ཤེས་འདི་ནི་སེམས་ཉིད་གཉུག་མའི་ངང་དུ་བཞག་ཐབས་ཀྱི་མན་ངག་སྙིང་པོ་ལས་ངེས་འབྱུང་ལ། མན་ངག་གི་སྙིང་པོ་དེ་ཡང་རྗེ་བཙུན་གྱིས་མཐུ་ལས་ངེས་པར་རྙེད་པར་འགྱུར་བས་ན་རྗེ་བཙུན་དེ་བརྟེན་པར་འོས་ཞེས་བྱའོ། །
སྐབས་ཀྱི་དོན་བསྡུ་བ་ནི།
དེ་ཕྱིར་རྒྱུད་པར་ལྡན་པའི་བྱིན་རླབས་གང་ལྡན་པ། །
དུས་ཐབས་བསྟེན་པ་མཁས་པས་རྟག་ཏུ་བསྟེན་པར་བྱ། །
དེ་ཕྱིར་ཞེས་པའི་ཚིག་གཉིས་སྟོན་ཏེ། བརྟེན་པར་འོས་པའི་དཔེ་དང༌། བརྟེན་པར་འོས་པའི་རྒྱུ་མཚན་དུ་མ་ཡོད་པ་དེའི་ཕྱིར་བརྟེན་དུས་ལ་མཁས་པ་དང༌། བརྟེན་པའི་ཐབས་ལ་མཁས་པ་རྣམས་ཀྱིས་རྟག་ཏུ་བརྟེན་པར་བྱ་ཞེས་པའོ། །
ཁྱད་པར་ཅི་དང་ལྡན་པའི་རྗེ་བཙུན་བརྟེན་པར་བྱ་ཞེ་ན། རྒྱུད་པར་ལྡན་པའི་བྱིན་རླབས་གང་ལྡན་པ་ཞེས་གསུངས་ཏེ། རྒྱུད་པ་དང་ལྡན་པ་བྱིན་རླབས་དང་ལྡན་པའོ། །བླ་མའི་ཞལ་ནས་ནི། འདོད་པ་སྤངས་པ་དང་ཐུགས་རྗེ་ཆེ་བ་གཉིས་དང་མཚན་ཉིད་བཞི་ལྷན་དུ་འབྱུང་ངོ༌། །
གཉིས་པ་མངོན་པར་གྲུབ་པའི་འབྲས་བུ་ལས། ཐབས་ཤེས་གཉིས་སུ་མེད་པའི་ངོ་བོ་ནི།
ཨེ་མ་མཁའ་འགྲོ་གསང་བའི་སྐད། །
ཐབས་དང་ཤེས་རབ་རང་བཞིན་མཉམ་པ་ཉིད་རྟོགས་ནས། །
འོད་གསལ་ལས་ནི་ལྷན་ཅིག་སྐྱེས་པ་རྙེད་པར་འགྱུར། །
ཐབས་དང་ཞེས་པའི་ཚིག་གཉིས་ཀྱིས་སྟོན་ཏེ། ཐབས་དང་ཤེས་རབ་ནི་སྣང་བ་དང་སྟོང་པའམ་སྟོང་པ་དང་སྙིང་རྗེའོ། །རང་བཞིན་མཉམ་པ་ནི་ཟུང་དུ་འཇུག་པ་སྟེ། གཉིས་སུ་མེད་པའི་དོན་ཏོ། །འོད་གསལ་ནི་རྣམ་པར་རྟོག་པའི་མཚན་མས་མ་བསྒྲིབ་པ་སྟེ། ཕྱག་རྒྱ་ཆེན་པོ་གཉུག་མའི་ངང་དུ་བཞག་པའོ། །ལྷན་ཅིག་སྐྱེས་པ་རྙེད་པ་ནི། དེའི་ངང་ལ་རང་གི་སེམས་ཉིད་དང་ཆོས་ཉིད་གཉུག་མ་གདོད་མ་ནས་དབྱེར་མེད་དུ་འདུག་པ་སྟེ། རྟོགས་ཤིང་མངོན་དུ་གྱུར་པའོ། །
གོམས་པས་ཐོབ་པའི་དཔེ་ནི།
ཟླ་བ་རྒྱས་འདྲ་བ་ནི་གོམས་པ་ལས་བྱུང་སྟེ། །
གསལ་བར་བྱེད་པ་སཱ་ལུ་ཉི་ཀའི་འོད་འདྲར་སྤྱོད། །
ཟླ་བ་རྒྱས་འདྲ་ཞེས་པའི་ཚིག་གཉིས་ཀྱིས་སྟོན་ཏེ། རིམ་སྐྱེས་པའི་བརྟེན་གྱི་གང་ཟག་གི་དབང་དུ་མཛད་ནས། རྟོགས་པ་རིམས་ཀྱི་འཕེལ་བར་བརྗོད་དོ། །དཔེར་ན་ཚེས་གཅིག་ནས་བཅོ་ལྔའི་མཐར་ཐུག་པའི་བར་གྱི་ཟླ་བ་ནི་རིམས་ཀྱི་འཕེལ་བ་ཡིན་གྱིས། ཅིག་ཆར་དུ་ནི་མ་ཡིན་ནོ། །མཐར་ཐུག་པ་ནི་འབྲས་ས་ལུ་ལ་སོགས་པ་མངོན་པར་གསལ་ཞིང་གཏན་ལ་འབེབས་པ་ལ། ཟླ་བ་རྒྱས་པའི་ཉི་མའི་དཀྱིལ་འཁོར་དང་འདྲ་བར། ཆོས་ཀྱི་སྐུ་གཉིས་སུ་མེད་པར་མཐར་ཐུག་པ་ཡིན་ནོ། །
འོ་ན་རང་གི་གྲུབ་མཐའི་ལུགས་ཀྱིས། ཆོས་རྟོགས་པ་སྐྱེ་བ་མེད་པར་འདོད་པ་དང༌། རིམ་གྱིས་འཕེལ་བ་མི་འགལ་ལམ་ཞེ་ན། འདི་ནི་ངེས་ཤེས་ཀྱི་བྱེ་བྲག་ལ་བརྟག་པ་ཡིན་པས། རྟོགས་པ་རྣལ་མ་མ་ཡིན་ལ་རྟོགས་པ་རྣལ་མ་སྐྱེས་པ་ལ་ནི་ཁྱད་ཡོད་པ་མ་ཡིན་པས། གཞུང་གཞན་དུ་གཏན་ལ་ཕབ་ཟིན་པས་འདིར་ཡང་འབད་པར་མི་བྱའོ། །འོན་ཀྱང་རྟོགས་པ་ནི་ཅི་ཙམ་རྟོགས་ཀྱང་རུང་སྟེ། དམིགས་སུ་མེད་པ་འབའ་ཞིག་ཡིན་པས། དེ་ལ་ཁྱད་པར་བཅད་དུ་མེད་པས་འདི་ནི་བྱེ་བྲག་འབའ་ཞིག་ལ་བརྟག་པར་ཟད་དོ། །
རྒྱུའི་གཙོ་བོ་བླ་མ་ཡིན་པར་ངོས་གཟུང་བ་ནི།
དངོས་གྲུབ་ཀུན་གྱི་རྩ་བ་རྡོ་རྗེ་སློབ་དཔོན་ཡིན། །
ལེགས་པར་སྦྱངས་པ་རྒྱུ་ཉིད་འབྲས་བུ་ཀུན་གྱི་ལུས། །
དངོས་གྲུབ་ཀུན་གྱི་ཞེས་པའི་ཚིག་གཉིས་ཀྱིས་སྟོན་ཏེ། རྒྱུད་སྡེ་རིན་པོ་ཆེ་རྣམས་ལས། དངོས་གྲུབ་ཐམས་ཅད་ནི་རྡོ་རྗེ་སློབ་དཔོན་གྱི་རྗེས་སུ་འབྲེང་ཞེས་གསུངས་ལ། ཕྱག་རྒྱ་ཆེན་པོ་རྣམས་ནི་ཁྱད་པར་དུ་བླ་མའི་ལམ་པ་ཡིན་པས་འཇིག་རྟེན་པ་དང༌། འཇིག་རྟེན་ལས་འདས་པའི་དངོས་གྲུབ་ཐམས་ཅད་ཀྱི་རྒྱུ་དང་རྩ་བ་ནི་རྡོ་རྗེ་སློབ་དཔོན་ཡིན་པར་འདོད་དོ། །རྒྱུའི་གཙོ་བོ་དེ་ལ་བརྟེན་ནས་འབྲས་བུ་ཅི་ཞིག་འབྱུང་ཞེ་ན། ལེགས་པར་ནི་བླ་མའི་མན་ངག་ལ་བརྟེན་ཏེ། སྟོང་པ་དང་སྙིང་རྗེ་ཟུང་འཇུག་ཏུ་སྦྱངས་པའི་རྒྱུད་ཉིད་ལས། འབྲས་བུ་ཀུན་གྱི་ལུས་འབྱུང་སྟེ། འབྲས་བུ་ཀུན་ཀྱང་ཡིན་ལ་ལུས་ཀྱང་ཡིན་པས་ན། འབྲས་བུ་ཀུན་གྱི་ལུས་ཏེ། སྐུ་གསུམ་མམ་ལྔ་ལ་བརྗོད་དོ། །
ལུང་གི་རྗེས་འབྲངས་ནས་སྐུ་ལྔར་བསྟན་པ་ལས། མདོར་བསྟན་པ་ལ།
བདེ་བར་གཤེགས་པའི་བཀའ་དང་མཐུན་པར་བྱ་བའི་ཕྱིར། །
བྱང་ཆུབ་སེམས་དཔའ་བདེ་བའི་མགོན་པོས་ལེགས་གསུངས་པ། །
ཆོས་ཀྱི་སྐུ་དང་ལོངས་སྤྱོད་རྫོགས་དང་སྤྲུལ་པའི་སྐུ། །
ངོ་བོ་ཉིད་ཀྱི་སྐུ་ནི་རྒྱུ་འབྲས་རབ་ཤེས་བྱ། །
བདེ་བར་གཤེགས་པའི་ཞེས་པའི་ཚིགས་སུ་བཅད་པ་གཅིག་གིས་སྟོན་ཏེ། དེ་ལ་འདིར་རྣལ་འབྱོར་གྱི་དབང་ཕྱུག་ཆེན་པོ་དཔལ་ས་ར་ཧས་སྐུ་བཞི་རུ་བཞེད་ཅེ་ན། བྱང་ཆུབ་སེམས་དཔའ་བདེ་བའི་མགོན་པོས་ལེགས་པར་གསུངས་པ་ལ་བརྟེན་ནས། སྐུ་ལྔར་འཇོག་གོ །བྱང་ཆུབ་སེམས་དཔའ་བདེ་བའི་མགོན་པོས་སྐུ་ལྔར་འཇོག་པ་ཉིད་ཀྱང་ཅིའི་ཕྱིར་ཞེ་ན། བདེ་བར་གཤེགས་པའི་བཀའ་དང་མཐུན་པར་བྱ་བའི་ཕྱིར་ཞེས་གསུངས་པ་སྟེ། ཕ་རོལ་ཏུ་ཕྱིན་པའི་ཐེག་པ་སྐུ་བཞིའམ་གསུམ་ལས་མི་འདོད་པ་སྐུ་ལྔར་འཇོག་པ་གསང་སྔགས་ཀྱི་ཐེག་པ་ལས་འབྱུང་བས་ན། བདེ་བར་གཤེགས་པ་རྡོ་རྗེ་འཆང་ཆེན་པོའི་བཀའ་བརྒྱུད་རིན་པོ་ཆེ་དང་མཐུན་པར་བྱ་བའི་ཕྱིར་སྐུ་ལྔར་འཇོག་གོ །ལྔ་པོ་ཉིད་གང་ཞེ་ན། ཆོས་ཀྱི་སྐུ་དང༌། ལོངས་སྤྱོད་རྫོགས་པའི་སྐུ་དང༌། སྤྲུལ་པའི་སྐུ་དང༌། ངོ་བོ་ཉིད་ཀྱི་སྐུ་དང༌། འོག་ནས་འབྱུང་བའི་བདེ་བ་དེ་ཉིད་ཅེས་པས། བདེ་བ་ཆེན་པོའི་སྐུ་བསྟན་པ་དང་ལྔའོ། །དེ་ལ་ཆོས་ཉིད་རང་བཞིན་གྱིས་རྣམ་པར་དག་ཅིང༌། གློ་བུར་གྱི་དྲི་མ་དང་ཡང་བྲལ་བས། དག་པ་གཉིས་དང་ལྡན་པ་ནི་ཆོས་སྐུའོ། །རྟོགས་པར་བྱ་བ་རང་བཞིན་གྱིས་རྣམ་པར་དག་པ་ནི། རྒྱུ་ལས་འབྲས་བུ་བརྟག་པའི་ཚུལ་གྱིས་ངོ་བོ་ཉིད་ཀྱི་སྐུའོ། །དེ་ལ་རྣམ་པར་རྟོག་པའི་ཟུག་རྔུ་དང་བྲལ་བས་ན་བདེ་བ་ཆེན་པོའི་སྐུའོ། །གདུལ་བྱ་དག་པ་ལ་སྣང་བ་ནི་ལོངས་སྤྱོད་རྫོགས་པའི་སྐུའོ། །མ་དག་པ་ལ་སྣ་ཚོགས་སུ་སྣང་བ་ནི་སྤྲུལ་པའི་སྐུའོ། །དེ་ལ་རྒྱུ་འབྲས་རབ་ཤེས་བྱ་ཞེས་པ་ནི་སྔར་བཤད་པའི་ཚུལ་གྱིས་སྟོང་པ་དང་སྙིང་རྗེ་སྦྱངས་པའི་རྒྱུ་ལས་འབྲས་བུ་སྐུ་ལྔ་འབྱུང་བར་ཤེས་པར་བྱ་ཞེས་པའི་དོན་ནོ། །ཡང་ན་ངོ་བོ་ཉིད་ཀྱི་སྐུ་ནི། རང་བཞིན་རྣམ་དག་ཡིན་པས་རྒྱུ་ཡིན་ལ། དེ་རྟོགས་པ་ནི་ཆོས་ཀྱི་སྐུ་ཡིན་པས་འབྲས་བུར་ཤེས་པར་བྱའོ། །
དེ་ཉིད་ཅུང་ཟད་རྒྱས་པར་བཤད་པ་ནི།
སྒྲོ་སྐུར་གཉིས་ཀྱིས་སྟོང་པ་གཉིས་མེད་ཆོས་ཡིན་ཏེ། །
ངོ་བོ་ཉིད་ཀྱི་བདེ་བ་དེ་ནི་ལོངས་སྤྱོད་ཆེ། །
སྣ་ཚོགས་པ་ཡིས་འགྲོ་བ་ཐམས་ཅད་སྤྲུལ་པ་ལས། །
དབྱེར་མེད་ཡེ་ཤེས་ཉིད་ནི་ཀུན་གྱི་བདག །
སྒྲོ་སྐུར་ཞེས་པའི་ཚིགས་སུ་བཅད་པ་གཅིག་གིས་སྟོན་ཏེ། ཡོད་མེད་ཀྱི་སྒྲོ་སྐུར་གཉིས་ཀྱིས་སྟོང་པ་ནི། གཉིས་སུ་མེད་པ་ཆོས་ཀྱི་སྐུ་ཡིན་ཏེ། རང་བཞིན་རྣམ་དག་ནི་ངོ་བོ་ཉིད་ཀྱི་སྐུ་ཡིན་ནོ། །རང་བཞིན་ངོ་བོ་ཉིད་ཀྱིས་རྣམ་པར་དག་པ་ལ་རྣམ་པར་རྟོག་པའི་ཟུག་རྔུ་མེད་པས་བདེ་བ་ཆེན་པོ་དེ་ཉིད་བདེ་བ་ཆེན་པོའི་སྐུའོ། །ས་བཅུའི་དབང་ཕྱུག་ལ་སོགས་པ་གདུལ་བྱ་དག་པ་ལ་ལོངས་སྤྱོད་ཆེན་པོར་སྣང་བ་དེ་ནི་ལོངས་སྤྱོད་རྫོགས་པའི་སྐུ་ཡིན་ལ། མོས་པ་སྣ་ཚོགས་པའི་འགྲོ་བ་ཐམས་ཅད་ལ་ཚངས་པ་དང་བརྒྱ་བྱིན་ལ་སོགས་པ་སྤྲུལ་པ་སྣ་ཚོགས་པར་སྣང་བ་ཡང་སྤྲུལ་པའི་སྐུ་ཡིན་ནོ། །གནས་ལུགས་ཀྱི་དུས་ན་ཆོས་ཀྱི་དབྱིངས་ཀྱིས་ཁྱབ་པ་དེ་ཉིད་ཁོ་ན་རྟོགས་པའི་དུས་ན་ཆོས་ཀྱི་དབྱིངས་ཀྱིས་ཁྱབ་པར་གནས་པས་ན། དབྱེར་མེད་ཡེ་ཤེས་ཉིད་ནི་ཀུན་གྱིས་བདག་ཅེས་གསུངས་སོ། །
རང་དོན་དང་གཞན་དོན་ལ་བལྟོས་ནས་སྐུ་གཉིས་སུ་དབྱེ་བ་ལས། རྒྱུ་འབྲས་གཉིས་སུ་མེད་པ་ཐུན་མོང་གི་དོན་ནི།
སྐྱེད་པར་བྱ་དང་བྱེད་པའི་རང་བཞིན་མི་དམིགས་ཀྱང༌། །
གོམས་པའི་མཐུ་ཡིས་དོགས་པ་ཐམས་ཅད་ཟིལ་མནན་ནས། །
འབྲས་བུ་གཉིས་ནི་རང་དང་གཞན་དོན་ཕུན་ཚོགས་ཡིན། །
རྒྱུ་དང་འབྲས་བུར་བཏགས་ཀྱང་ངོ་བོ་དེ་དབྱེར་མེད། །
བསྐྱེད་པར་བྱེད་དང་ཞེས་བྱ་བའི་ཚིགས་སུ་བཅད་པ་གཅིག་གིས་སྟོན་ཏེ། ཕྱག་རྒྱ་ཆེན་པོ་གཉིས་སུ་མེད་པའི་དོན་བསྒོམ་པའི་ལམ་དང༌། ཆོས་ཀྱི་སྐུ་གཉིས་སུ་མེད་པའི་འབྲས་བུ་ལ་སྐྱེ་བར་བྱེད་པའི་རྒྱུ་དང་བསྐྱེད་པར་བྱེད་པའི་འབྲས་བུ་གཉིས་སུ་མི་དམིགས་ཀྱང༌། གཉིས་མེད་གོམས་པའི་མཐུ་ཡིས་མྱ་ངན་ལས་འདས་པ་ཐོབ་ཏུ་རེ་བ་དང༌། རྗེས་ཤེས་ཀྱི་མཚན་མ་ལ་བརྟེན་ནས་འཁོར་བར་སྐྱེ་བར་དགོས་པ་ཐམས་ཅད་ཟིལ་གྱིས་མནན་ནས། འབྲས་བུ་ཆོས་སྐུ་མངོན་དུ་བྱས་པ་ནི་རང་ཕུན་སུམ་ཚོགས་པ་ཡིན་ལ། བྱམས་པ་དང་སྙིང་རྗེས་ཀུན་ནས་བླངས་ནས་བསོད་ནམས་ཀྱི་ཚོགས་བསགས་པ་སྨོན་ལམ་གྱིས་འཕངས་པ་ལས་གཟུགས་སྐུ་འབྱུང་བ་གཞན་གྱི་ཕུན་སུམ་ཚོགས་པ་ཡིན་ནོ། །སྔར་བཤད་པ་དེ་ཉིད་ཀྱི་དོན་བསྡུས་ཏེ་བསྟན་པ་ནི། རྒྱུ་དང་འབྲས་བུ་བརྟགས་ཀྱང་ངོ་བོ་དབྱེར་མེད་ཅེས་བྱ་བ་སྟེ། ཆོས་ཐམས་ཅད་རང་བཞིན་མཉམ་པ་ཉིད་རོ་གཅིག་ཡིན་པའི་ཕྱིར་སྙམ་དུ་དགོངས་པའོ། །
གཟུགས་སྐུ་བྱེ་བྲག་ཏུ་བཤད་པ་ལས། རྒྱུའི་ཁྱད་པར་ནི།
ཞེས་པ་སྟེ། དེ་མ་ཐག་པར་བཤད་ཟིན་ཏོ། །
ངོ་བོའི་ཁྱད་པར་ལ་ལོངས་སྤྱོད་རྫོགས་སྐུ་ནི།
བུམ་པ་བཟང་དང་དཔག་བསམ་ཤིང་དང་ནོར་བུ་རིན་ཆེན་ལྟར། །
གང་གིས་བཟུང་བ་མེད་པའི་སྐུ་ནི་རབ་ཏུ་མཛེས། །
བུམ་པ་བཟང་པོ་ཞེས་པའི་ཚིག་གཉིས་ཀྱིས་སྟོན་ཏེ། རྟོགས་པ་མེད་པར་འགྲོ་བའི་དོན་འབྱུང་བ་ནི། བུམ་པ་བཟང་པོའི་ནང་དུ་ལག་པ་ཚུད་པ་ཙམ་གྱིས་འདོད་པའི་དོན་ཐམས་ཅད་འབྱུང་བ་དང༌། དཔག་བསམ་ཤིང་གི་དྲུང་དུ་ཉེ་བའི་ཙམ་གྱིས་དོན་འབྱུང་བ་དང༌། ཡིད་བཞིན་གྱིས་ནོར་བུ་རིན་པོ་ཆེ་ལ་གསོལ་བ་བཏབ་པ་ཙམ་གྱིས་འཛམ་བུའི་གླིང་གི་སེམས་ཅན་ཐམས་ཅད་བདེ་བ་ལ་འགོད་པ་ལྟར་རྣམ་པར་རྟོག་པ་གང་གིས་ཀྱང་གཟུང་བ་མེད་པར་ལོངས་སྤྱོད་རྫོགས་པའི་སྐུ་ནི་ས་བཅུའི་བྱང་ཆུབ་སེམས་དཔའ་རྣམས་དང་ལྷན་ཅིག་ཏུ་མཚན་དང་དཔེ་བྱད་དང་གསུང་སྒྲ་ལ་སོགས་པ་ཁྱད་པར་དུ་འཕགས་ཤིང་ཕུལ་དུ་བྱུང་བའི་ཡོན་ཏན་དང་ལྡན་པས་རབ་ཏུ་མཛེས་ཞེས་གསུངས་སོ། །
སྤྲུལ་པའི་སྐུ་ནི།
གདུལ་བྱ་རྣམས་ལ་སྣ་ཚོགས་པ་ཡི་གཟུགས་ཤར་བས། །
དེ་དག་ཐམས་ཅད་བསམ་མི་ཁྱབ་པའི་སྤྲུལ་པ་སྟེ། །
གདུལ་བྱ་ཞེས་པའི་ཚིག་གཉིས་ཀྱིས་སྟོན་ཏེ། སྤྲུལ་པའི་སྐུ་ནི་ཉན་ཐོས་ལ་མོས་པ་ལ་ཉན་ཐོས་ཀྱི་གཟུགས་དང༌། རང་སངས་རྒྱས་ལ་མོས་པ་ལ་རང་སངས་རྒྱས་ཀྱི་གཟུགས་ལ་སོགས་པ་གདུལ་བྱ་མོས་པ་སྣ་ཚོགས་དང་ལྡན་པ་རྣམས་ལ་སྣ་ཚོགས་པའི་གཟུགས་ཤར་བས། སྤྲུལ་པ་དེ་དག་ནི་བསམ་གྱིས་མི་ཁྱབ་པའི་སྤྲུལ་པའོ། །ཏེ་ཞེས་པ་ནི་འོག་མ་དང་མཚམས་སྦྱོར་་བ་ཙམ་དུ་ཟད་ཀྱིས། ངོ་བོ་ནི་ལྷག་མ་མ་ལུས་པའོ། །
འབྲས་བུ་ལམ་དུ་བྱེད་པའི་ཚུལ་ནི།
བསམ་དུ་མེད་པའི་ཡེ་ཤེས་རང་བྱུང་གང་བསྒོམ་པ། །
དེར་ནི་འབྲས་བུ་མ་ལུས་བསྒོམ་པར་འགྱུར་བ་ཡིན། །
ཐེག་པ་ཆེན་པོ་བླ་མེད་སྙིང་པོའི་ལམ་འདི་ནི། །
འབྲས་བུ་ལམ་དུ་ཁྱེར་ནས་གདོད་ནས་འབྲས་བུར་གནས། །
བསམ་དུ་མེད་པ་ཞེས་པའི་ཚིགས་སུ་བཅད་པ་གཅིག་གིས་སྟོན་ཏེ། ཕྱག་རྒྱ་ཆེན་པོ་འདི་ནི་འབྲས་བུ་ལམ་དུ་བྱེད་པ་ཞེས་བྱ་བ་ཡིན་ཏེ། གཞི་གནས་ལུགས་མ་བཅོས་པ་ཕྱག་རྒྱ་ཆེན་པོ། ལམ་བསྒོམ་པ་མ་བཅོས་པ་ཕྱག་རྒྱ་ཆེན་པོ། འབྲས་བུ་ཐོབ་པ་མ་བཅོས་པ་ཕྱག་རྒྱ་ཆེན་པོའོ། །དེ་ཡང་གཞི་གནས་ལུགས་ནི་བསམ་བརྗོད་ཐམས་ཅད་དང་བྲལ་བའི་ཆོས་ཉིད་ཡིན་ལ། དེ་བསམ་ཡིད་དང་བྲལ་བར་གང་བསྒོམ་པ་དེར། འབྲས་བུ་མ་ལུས་པར་བསྒོམས་པར་འགྱུར་བ་ཡིན་ཏེ། གཞི་ལམ་འབྲས་བུའི་རང་བཞིན་ལ་ཐ་དད་པའི་ཕྱིར་རོ། །དེས་ན་ཐེག་པ་ཆེན་པོ་བླ་ན་མེད་པ་སྙིང་པོའི་ལམ་འདིར་ནི། འབྲས་བུ་རང་བཞིན་རྣམ་དག་རྟོགས་པར་བྱ་བ་དེ་ཉིད་སྒོམ་པར་བྱེད་པ་ལམ་དུ་ཁྱེར་ནས་མངོན་དུ་གྱུར་པ་ཡིན་ཏེ། མངོན་དུ་བྱ་བ་རང་བཞིན་རྣམ་དག་དེ་ཕྱིས་སྐྱེ་མི་དགོས་པས། ཡེ་ནས་སངས་རྒྱས་ནས་འདུག་པས་གདོད་མ་ཉིད་ནས་འབྲས་བུ་སྟེ། ཕྱིས་འབྱུང་བ་ཅི་ཡང་མེད་ཅེས་བྱའོ། །གཞན་དོན་གཟུགས་སྐུ་གཉིས་ལམ་དུ་བྱེད་པ་ནི་གསང་སྔགས་པ་ལྟར་ན་ལུས་ལྷར་བསྐྱེད་པ་ཉིད་ལ་ཟེར་བ་ཡིན་ལ། ཕྱག་རྒྱ་ཆེན་པོ་པས་སེམས་ཆོས་སྐུ་ལམ་དུ་བྱེད་པ་ཉིད་ཀྱི་ཚེ་རང་གི་ལུས་གཟུགས་སྐུ་ལམ་དུ་བྱེད་པ་ཞེས་བྱ་བར་འགྱུར་བ་ཡིན་ནོ། །
གཙོ་བོ་དང་ཕལ་པ་རྣམ་པར་དབྱེ་བ་ནི།
གཞན་དོན་ཕུན་སུམ་ཚོགས་པ་འབྲས་བུའི་མཆོག་ཡིན་ཏེ། །
སྦྱངས་པ་གཙོ་བོར་གྱུར་པ་སོགས་ལས་དེ་ནི་འབྱུང༌། །
གཞན་དོན་ཞེས་པའི་ཚིག་གཉིས་ཀྱིས་སྟོན་ཏེ། རང་དོན་ཙམ་ཉན་ཐོས་དང་རང་སངས་རྒྱས་ལ་ཡང་ཡོད་པས་ན། གཞན་དོན་ཕུན་སུམ་ཚོགས་པ་འགྲུབ་པར་བྱེད་པའི་གཟུགས་ཀྱི་སྐུ་མཆོག་ཡིན་ཏེ་ཞེས་བྱ་བའོ། །གཞན་དོན་གཟུགས་སྐུ་གཉིས་པོ་དེ་ཡང་བྱམས་པ་དང་སྙིང་རྗེ་བྱང་ཆུབ་ཀྱི་སེམས་སྦྱང་བ་དང༌། ཚོགས་བསགས་པ་དང་སྨོན་ལམ་བཏབ་པ་ལས་འབྱུང་ངོ༌། །
ཆོས་སྐུའི་མཚན་ཉིད་ནི།
གྲོལ་བ་ཆེན་པོ་ལས་སྦྱངས་རེ་བ་མེད་པའི་སེམས། །
རྒྱུན་མི་འཆད་པའི་མཐུ་ལས་ངེས་པ་རྙེད་པར་འགྱུར། །
གྲོལ་བ་ཞེས་པའི་ཚིག་གཉིས་ཀྱིས་སྟོན་ཏེ། གྲོལ་བ་ཆེན་པོ་ནི་ཆོས་ཀྱི་སྐུའི་མཚན་ཉིད་དེ། ཉོན་མོངས་པ་དང་རྣམ་པར་རྟོག་པ་མ་ལུས་པ་ལས་གྲོལ་བ་ཆོས་ཀྱི་སྐུ་ཡིན་པའི་ཕྱིར་རོ། །ཉན་ཐོས་དང་རང་སངས་རྒྱས་ལ་ནི་གཟུང་བ་དང་འཛིན་པ་གཉིས་ཀའི་བག་ཆགས་དང་འཛིན་པ་འབའ་ཞིག་གི་བག་ཆགས་ཡོད་པས་གྲོལ་བ་ཆེན་པོ་མ་ཡིན་པར་བཞག་གོ །ཆོས་ཀྱི་སྐུ་དེ་རྒྱུ་གང་ལ་བརྟེན་ནས་འབྱུང་ཞེ་ན། ལས་ལ་སྦྱངས་པ་རེ་བ་མེད་པའི་སེམས་རྒྱུན་མི་འཆད་པའི་མཐུ་ལས་ངེས་པར་རྙེད་པར་འགྱུར། ཞེས་གསུངས་ཏེ། ལས་ལ་སྦྱངས་པ་ནི་ཉོན་མོངས་པ་སྦྱངས་པའང་མཚོན་ཏེ། ཉོན་མོངས་པ་ལས་མ་གྲོལ་བར། ལས་ལ་གྲོལ་དུ་མི་རུང་བའི་ཕྱིར་རོ། །དེའི་ཕྱིར་ལས་དང་ཉོན་མོངས་པ་སྦྱངས་ཏེ་དག་པ་དང་གྲོལ་བ་ལས་རྙེད་དོ། །
ལས་དང་ཉོན་མོངས་པ་དེ་ཡང་ཇི་ལྟར་སྦྱང་ཞེ་ན། རེ་བ་མེད་པའི་སེམས་རྒྱུན་མི་འཆད་པའི་མཐུ་ལས་ཏེ། རེ་དོགས་མེད་པ་གཉུག་མའི་སེམས་རྒྱུན་མི་འཆད་པ་གོམས་པའི་མཐུ་ལས་སོ། །
གཞི་ལམ་འབྲས་བུ་རོ་གཅིག་ལས། །
ཆོས་ཀྱི་སྐུ་ནི་འགྲུབ་འགྱུར་ཏེ། །
བྱམས་དང་སྙིང་རྗེའི་བསོད་ནམས་ལས། །
གཟུགས་ཀྱི་སྐུ་ནི་ཐོབ་པར་འགྱུར། །
ཞེས་བྱ་བ་ནི་བསྡུ་བའི་ཚིགས་སུ་བཅད་པའོ། །
དེ་ལྟར་མཐར་ཐུག་གི་འབྲས་བུ་བསྟན་ནས། གནས་སྐབས་ཀྱི་འབྲས་བུ་ནི།
སྐྱེས་བུ་རིན་ཆེན་གང་ལ་ལྷ་རྫས་འདི་སྐྱེས་པས། །
གདུག་པ་མ་ལུས་ཐམས་ཅད་སྐད་ཅིག་ཉེར་ཞི་ཐིམ། །
སེངྒེ་གླང་ཆེན་སྨྱོན་དང་སྟག་དང་དྲེད་མོ་དང༌། །
གཅན་ཟན་ཁྲོ་བོ་དུག་སྤྲུལ་མེ་དང་གཡང་ས་དང༌། །
རྒྱལ་པོའི་ཆད་པ་དུག་དང་ཐོག་དང་ལྕེ་འབབ་པ། །
ཐམས་ཅད་ངོ་བོ་དེ་ཉིད་ཡིན་ཕྱིར་གནོད་པ་མེད། །
རྣམ་རྟོག་དགྲ་ཆེན་ཆོམས་པས་དགྲ་འདི་ཐམས་ཅད་ཆོམས། །
བདག་ལྟའི་གདུག་པ་ཐུལ་བས་གདུག་པ་ཐམས་ཅད་ཐུལ། །
དེ་ཕྱིར་སེམས་ཀྱི་ནོར་བུ་འདི་ནི་དམ་པར་བྱོས། །
སྐྱེས་བུ་ཞེས་བྱ་བ་ལ་སོགས་པའི་ཚིགས་སུ་བཅད་པ་གཉིས་ལྷག་མ་དང་བཅས་པས་སྟོན་ཏེ། སྐྱེས་བུ་རིན་ཆེན་ཞེས་པ་ནི་རིན་པོ་ཆེའི་སྣོད་དོ། །ལྷ་རྫས་དམ་པར་གྱུར་བས་ན་ལྷ་རྫས་དམ་པ་སྟེ། སེམས་ལྷན་ཅིག་སྐྱེས་པ་རྟོགས་པའི་ཡེ་ཤེས་སོ། །གདུག་པ་ནི་ཕྱི་དང་ནང་གི་གདུག་པའོ། །ཕྱིའི་གདུག་པ་ནི་སེང་གེ་ལ་སོགས་པའི་གནོད་པ་སྟེ། ལྕེ་འབབ་པ་ནི་གཏམ་ངན་གྱི་གྲགས་པ་ལ་ཟེར་རོ། ཁ་ཅིག་ནི་ཡིག་མཆུས་པ་ལ་ཟེར་རོ། །གནོད་པ་མེད་པའི་ཐར་པ་ནི། ངོ་བོ་ཉིད་ཡིན་པའི་ཕྱིར་ཞེས་བྱ་བ་སྟེ། གནོད་བྱ་གནོད་བྱེད་གཉིས་དང་བྲལ་བས་གནོད་པར་མི་འགྱུར་རོ་ཞེས་བྱ་བའི་དོན་ཏོ། །ནང་གདུག་པས་མི་གནོད་པ་ནི། རྣམ་རྟོག་དགྲ་ཆེན་ཞེས་པའི་ཚིག་གཉིས་ཀྱིས་སྟོན་ཏེ། རྣམ་པར་རྟོག་པ་ནི་བགེགས་ཡིན་ནོ། །མདོ་རྒྱུད་དུ་མ་ལས་འབྱུང་སྟེ། རྣམ་པར་རྟོག་པ་གྲོལ་བ་ལས་བགེགས་མེད་པའི་ཕྱིར་རོ་སྙམ་དུ་དགོངས་པའོ། །བདག་ཏུ་ལྟ་བ་ནི་འཁོར་བའི་རྩ་བ་ཡིན་པས་གདུག་པ་ཐམས་ཅད་ཀྱིས་རྩ་བར་འགྱུར་བ་ཡིན་ཏེ། དེ་ཐུལ་ན་ནི་གདུག་པ་ཐམས་ཅད་ཐུལ་བར་འགྱུར་བ་ཡིན་ནོ། །དེའི་ཕྱིར་ཞེས་པ་ནི་སེམས་རྟོགས་ན་རང་བཞིན་གྱིས་དོན་འགྲུབ་ལ། གནས་སྐབས་ཀྱི་གདུག་པ་ཐམས་ཅད་ཉེ་བར་ཞི་བར་འགྱུར་བས། དེའི་ཕྱིར་ཉེས་པ་སེལ་ཞིང་འདོད་པ་འགྲུབ་པ་སེམས་ཀྱི་ནོར་བུ་འདི་ཉིད་ལ་དམ་པར་གྱིས་ལ་བསྒྲུབ་པར་གྱིས་ཤིག་ཅེས་བྱའོ། །
རྒྱུ་འབྲས་ལ་སེམས་ཐག་བཅད་པ་ལས། གསང་བའི་དོན་རྟོགས་པ་ལས་རྣམ་རྟོག་གི་གནས་མེད་པ་ནི།
ཨེ་མ་མཁའ་འགྲོ་གསང་བའི་སྐད། །
སྐུ་དང་གསུང་དང་ཐུགས་ཀྱི་གསང་བ་གང་རིག་པ། །
སྐྱེས་བུ་དེ་ལ་གདུག་པའི་ལྐུགས་པ་ཡོད་མ་ཡིན། །
སྐུ་དང་ཞེས་པའི་ཚིག་གཉིས་ཀྱིས་སྟོན་ཏེ། སྐུའི་གསང་བ་དམིགས་སུ་མེད་པ་དང༌། གསུང་གི་གསང་བ་བརྗོད་དུ་མེད་པ་དང༌། ཐུགས་ཀྱི་གསང་བ་བསམ་དུ་མེད་པའི་དོན་རྟོགས་པའི་སྐྱེས་བུ་དེ་ལ་རྣམ་པར་རྟོག་པ་གདུག་པའི་ལྐུགས་པ་ཡོད་པ་མ་ཡིན་ཏེ། སོ་སོ་རང་གིས་རིག་པའི་ཡེ་ཤེས་ཉིད་ཀྱིས་རྣམ་པ་ཐམས་ཅད་མ་དམིགས་སོ། །རྣམ་པར་རྟོག་པ་འདི་སྦར་བ་ཡང་མི་ནུས་ཏེ། སེམས་མ་དམིགས་ཞེས་བྱ་བ་ནི། མངོན་དུ་གྱུར་པས་མ་དམིགས་པ་ཡིན་ལ། གལ་ཏེ་དེ་ལ་ཐེ་ཚོམ་སྐྱེ་བར་གྱུར་ན་ནི། སངས་རྒྱས་ཀྱི་ཐུགས་གཉིས་སུ་མེད་པའི་ཡེ་ཤེས་ལའང་ཐེ་ཚོམ་སྐྱེ་བར་ཟད་དེ་སངས་རྒྱས་ཀྱང་དེ་ལྟར་མ་དམིགས་ལ་ཐེ་ཚོམ་དང་བྲལ་བའི་ཕྱིར་རོ། །
དགེ་སྡིག་གི་ལས་ཀྱི་འཁོར་བ་མཐོ་དམན་དུ་ལྟུང་བ་ནི།
ལས་རྣམས་གང་ལའང་དགེ་དང་སྡིག་པ་གཉིས་རྟོགས་པ། །
གང་ཞིག་རྩོལ་བ་དེ་ནི་གདུག་པའི་སྦྱོར་བར་བཤད། །
གང་ཟག་གིས་སྤྱོད་དེ་ནི་རང་གིས་རང་བཅིངས་པའོ། །
མོས་པ་རྒྱུན་ཆགས་པ་ཡི་ནད་ཀྱིས་འཁོར་བར་ལྟུང༌། །
ལས་རྣམས་ཞེས་པའི་ཚིགས་སུ་བཅད་པ་གཅིག་གིས་སྟོན་ཏེ། ལས་རྣམས་གང་ལའང་དེ་དག་ནི་དགེ་བའོ། །འདི་དག་ནི་མི་དགེ་བའོ། །འདི་དག་ནི་མི་གཡོ་བའོ་ཞེས་དགེ་བ་དང་མི་དགེ་བ་གཉིས་སུ་རྣམ་པར་རྟོག་པས་གང་ཞིག་ལུས་དང་ངག་དང་ཡིད་ཀྱི་ལས་མངོན་པར་འདུ་བྱེད་ཅིང་རྩོལ་བ་དེ་ནི་བདག་ཏུ་འཛིན་པ་འདུག་པའི་སྦྱོར་བ་ཡིན་པར་བཤད་དེ། བདག་ཏུ་ལྟ་བ་དང་མ་བྲལ་བའི་ཕྱིར་རོ། །དེ་ལྟར་གང་ཟག་གིས་རྣམ་པར་རྟོགས་ཤིང་སྤྱད་པའི་ལས་དེས་ནི་རང་གི་ལས་ཀྱིས་རང་བཅིངས་པའོ། །དེ་སྐད་དུ་ཡང༌།
མདོར་ན་མེད་པར་ལྟ་བ་ཉིད། །
ལས་ཀྱི་འབྲས་བུ་མེད་ཅེས་པ། །
བསོད་ནམས་མ་ཡིན་ངན་སོང་བ། །
དེ་ནི་ལོག་པར་ལྟ་ཞེས་བཤད། །
མདོར་ན་ཡོད་པར་ལྟ་བ་ཉིད། །
ལས་ཀྱི་འབྲས་བུ་ཡོད་ཅེས་པ། །
བསོད་ནམས་མ་ཡིན་རྒྱུ་མཐུན་པ། །
ཡང་དག་ལྟ་བ་ཞེས་བཤད་དོ། །
ཤེས་པས་མེད་དང་ཡོད་ཞིའི་ཕྱིར། །
སྡིག་དང་བསོད་ནམས་ལས་འདས་པ། །
དེའི་ངན་འགྲོ་བདེ་འགྲོ་ལས། །
ཐར་པ་དེ་ནི་དམ་པས་བཤད། །
ཅེས་གསུངས་པ་ལྟ་བུའོ། །འོ་ན་མི་དགེ་བ་ནི་འཆིང་བའི་རྒྱུར་འཐད་ན་དགེ་བ་གྲོལ་བའི་རྒྱུ་མ་ཡིན་ནམ་ཞེ་ན། མ་ཡིན་ཏེ། གྲོལ་རྒྱུ་གཉིས་སུ་མེད་པའི་དོན་རྟོགས་པ་ཡིན་ལ། དེ་ནི་མོས་པ་རྒྱུན་ཆགས་པ་སྟེ། མངོན་པར་ཞེན་པའི་གདོན་གྱིས་འཁོར་བ་ལྟུང་བ་ཡིན་ནོ། །
དམིགས་པས་ཐར་པ་སྒྲིབ་པ་ནི།
རྟོག་གེས་དགོས་པ་མེད་ཅིང་སྔ་མས་ཆོག་པར་ཟད། །
གང་ལ་དམིགས་ཀྱང་དམིགས་པ་དེ་ཡིས་ཐར་པ་སྒྲིབ། །
བཟང་པོར་རྟོགས་ཀྱང་དེ་ཡི་ནད་ཀྱིས་འཁོར་བར་ལྟུང༌། །
དམན་པའི་ལས་ལ་བརྟག་ན་རྣམ་སྨིན་རྒྱུན་མི་འཆད། །
རྟོག་གེས་ཞེས་པའི་ཚིགས་སུ་བཅད་པ་གཅིག་གིས་སྟོན་ཏེ། ཐར་པ་འདོད་པ་ལ་རྟོག་གེས་དགོས་པ་མེད་དེ། བཅོམ་ལྡན་འདས་ཀྱིས་ཀྱང་རྟོག་གེའི་སྤྱོད་པ་མ་ཡིན་ཞེས་གསུངས་པ་ལ། དངོས་སུ་ཡང་རྟོག་གེས་ནི་རྟོག་བྱ་ལ་དམིགས་པ་ཡིན་ཞིང༌། དམིགས་པས་ཐར་པ་མི་ཐོབ་པའི་ཕྱིར་རོ། །སྔོན་མས་ཆོག་པར་ཟད་པ་ནི། འཁོར་བ་ཐོག་མ་མེད་པ་ནས་གནས་ལྔ་རིག་པའི་པཎྜི་ཏ་བྱས་པ་ལན་གྲངས་དུ་མར་བྱས་པ་ཡིན་ཏེ། དམིགས་པ་ལས་མ་གྲོལ་བས་ཐར་པ་མ་ཐོབ་པ་ཡིན་ནོ། །
ཅིའི་ཕྱིར་ཞེ་ན། ཡོད་པ་ལ་སོགས་པ་གང་ལ་དམིགས་ཀྱང་དམིགས་པ་དེ་ཡིས་ཐར་པ་སྒྲིབ་པ་སྟེ། སེམས་ནི་དམིགས་པ་དང་བཅས་པ་རྣམས་ལ། མྱ་ངན་འདས་པ་དཀའ་བར་གནས། ཞེས་གསུངས་པ་ལྟ་བུའོ། །
དེ་ལ་འདིར་དམིགས་པ་ནི་མདོར་བསྡུས་ན་ཡོད་ལྟ་དགེ་བ་ལ་དམིགས་པ་དང༌། མེད་ལྟ་མི་དགེ་བ་ལ་དམིགས་པ་གཉིས་སོ། །དེ་ལ་ཡོད་ལྟ་དགེ་བ་ལ་དམིགས་པ་སྟེ། བཟང་པོར་བརྟགས་ཀྱང་དམིགས་པ་དེ་ཡིས་ནད་ཀྱིས་མཐོ་རིགས་ཀྱི་འཁོར་བར་ལྟུང་ལ། མེད་པ་མི་དགེ་བ་དམ་པའི་ལས་ལ་དམིགས་ཤིང་བརྟགས་པ་ནི། ངན་སོང་གི་གནས་རྣམས་སུ་རྣམ་པར་དམན་པའི་སྡུག་བསྔལ་རྒྱུན་མི་འཆད་པར་ཉམས་སུ་མྱོང་བར་འགྱུར་ཏེ། ལུང་ནི་མདོར་ན་ཞེས་པ་ལ་སོགས་པ་སྔ་མ་བཞིན་ནོ། །
འབྲས་བུ་རང་ལ་གནས་པས་རེ་དོགས་བྱ་མི་དགོས་པ་ནི།
རྟག་པ་མེད་པའི་སེམས་ནི་ནམ་མཁའ་ལྟ་བུར་གནས། །
ནམ་མཁའ་གནས་པ་མེད་པ་དེ་ཉིད་ཐ་སྙད་བྲལ། །
བྲལ་བའི་སེམས་ལ་བརྟག་དང་དཔྱད་པ་མི་དགོས་ཀྱི། །
རང་བཞིན་གཞག་པ་ཇི་ལྟ་བུ་ཉིད་དེ་ལྟ་ཉིད། །
འབྲས་བུ་ཐོགས་པ་མེད་པ་གདོད་ནས་རང་ལ་གནས། །
དེ་ཕྱིར་རེ་དང་དོགས་པའི་གཉེན་པོས་འཆིང་མི་དགོས། །
བརྡ་དང་ཐ་སྙད་བཏགས་པ་ཀུན་ཀྱང་དེ་བཞིན་ཏེ། །
ཡང་དག་མ་ཡིན་ཡིན་པ་མཁས་པ་ཀུན་གྱི་ཡུལ། །
རྟག་པ་མེད་པ་ཞེས་པའི་ཚིགས་སུ་བཅད་པ་གཉིས་ཀྱིས་སྟོན་ཏེ། རྟག་པ་ནི་དམིགས་པ་སྟེ་། ཡོད་མེད་དུ་དམིགས་པའོ། །དེ་མེད་པ་ནི་རྟག་པའི་སེམས་ཏེ། དམིགས་པ་མེད་པ་ནམ་མཁའ་ལྟ་བུར་གནས་ཞེས་བྱའོ། །བྱང་ཆུབ་སེམས་འགྲེལ་ལས་ཀྱང༌། སེམས་དམིགས་པ་མེད་པ་གནས་པ་ནམ་མཁའི་མཚན་ཉིད་དོ། །དེ་དག་སྟོང་པ་ཉིད་བསྒོམ་པ་ནི། ནམ་མཁའ་བསྒོམ་པར་བཞེད་པ་ཡིན་ཞེས་གསུངས་སོ། །འོ་ན་ནམ་མཁའ་ཇི་ལྟར་གནས་ཞེ་ན། ནམ་མཁའ་གནས་པ་མེད་པ་དེ་ཉིད་ལ་འདི་ལྟར་གནས་ཞེས་པའི་ཚིག་ཐ་སྙད་དང་བྲལ་བ་བཞིན་ནོ། །ནམ་མཁའ་ལྟར་གནས་པའི་སེམས་ལའང་གནས་པ་མེད་པས་འདི་ལྟར་གནས་ཞེས་བྱ་བའི་ཐ་སྙད་དང་བྲལ་ཞིང༌། གནས་པ་མེད་ལ་གནས་པའི་ཐ་སྙད་དང་བྲལ་བའི་སེམས་ལ་ཅི་ལྟར་གནས་བརྟགས་པ་དང༌། དཔྱད་པ་མི་དགོས་ཀྱིས། སེམས་མ་བཅོས་པ་གཉུག་མའི་རང་བཞིན་དུ་བཞག་པ་ཅི་ལྟ་བུ་ཉིད་དུ་རང་བཞིན་གྱིས་རྣམ་པར་དག་པ་ཉིད་དུ་གནས་པ་དེ་ལྟ་བུ་ཉིད་ཡིན་ལ། དེ་ལྟ་བུའི་སེམས་ཉིད་དང་ཆོས་ཉིད་རང་བཞིན་གྱིས་རྣམ་པར་དག་པའི་འབྲས་བུ་ཐོབ་པ་མེད་པར་གདོད་ནས་རང་ལ་གནས་པ་དེའི་ཕྱིར་ཐོབ་ཏུ་རེ་བ་དང༌། ཐོབ་ཀྱི་དོགས་པའི་རེ་དོགས་ཀྱི་སྤང་བྱ་དང་གཉེན་པོར་ལྟ་བས་འཆིང་མི་དགོས་པ་ཞེས་བྱའོ། །
གལ་ཏེ་འབྲས་བུ་ནི་རྒྱུ་དང་རྐྱེན་ལ་ལྟོས་པ་དང་བཅས་པ་ཡིན་པས། འདིར་ཡང་བླ་མ་བརྟེན་པ་དང༌། གདམས་ངག་ནོད་པ་དང༌། ལམ་སྒོམ་པ་ལ་སོགས་པ་བརྟེན་པ་མ་ཡིན་ནམ། འབྲས་བུ་ཐོབ་པ་མེད་པར་དང་པོ་ནས་རང་ལ་གནས་ན་འབད་པ་མེད་པར་གྲོལ་བར་འགྱུར་རོ་སྙམ་ན་བདེན་མོད་ཀྱིས་སྟོག་པས་བློ་གྲོལ་བ་རྐྱེན་གཞན་ལ་ལྟོས་ཀྱང་རྟོགས་པར་བྱ་བའི་མཚན་ཉིད་རང་བཞིན་གྱིས་རྣམ་པར་དག་པ་ཕྱིས་སྐྱེ་བ་མེད་པའི་ཚུལ་གྱིས་སངས་རྒྱས་ནས་འདུག་པ་ལ་དགོངས་པ་ཡིན་ནོ། །ཇི་ལྟར་སྔར་རྟོག་གེའི་སྤྱོད་པ་དང༌། ཡོད་མེད་མ་རྣམ་པར་དཔྱད་པའི་ཡུལ་ཡང་དག་པར་མ་ཡིན་པར་བཤད་པ་དེ་བཞིན་དུ་མཚོན་པར་བྱེད་པའི་བརྡའ་དང་ཐ་སྙད་བརྟགས་པ་ཀུན་ཀྱང་དེ་བཞིན་ཏེ། ཡང་དག་མ་ཡིན་ནོ། །ཆོས་རྣམས་ཀྱི་གནས་ལུགས་རང་བཞིན་གྱིས་རྣམ་པར་དག་པ་ཡིན་པ་དེ་ནི། མཁས་པ་ཀུན་གྱི་ཡུལ་ཏེ། འགའ་ཡང་མཐོང་བ་མེད་པ་དེ་ནི། ཁོ་ན་ཉིད་མཐོང་བའོ་ཞེས་གསུངས་པ་ལྟ་བུའོ། །
རྒྱུ་འབྲས་གཉིས་སུ་མེད་པ་ལ་འབད་པས་བརྩལ་མི་དགོས་པ་ནི།
རྒྱུ་དང་འབྲས་བུ་དབྱེར་མེད་འདི་ནི་སྙིང་པོའི་སེམས། །
དེ་མྱོང་བ་ཡི་འབད་པས་ཀུན་ལས་བཙལ་མི་དགོས། །
རྒྱུ་དང་ཞེས་པའི་ཚིག་གཉིས་ཀྱིས་སྟོན་ཏེ། སྔར་བཤད་པའི་ཚུལ་གྱིས་རྒྱུ་དང་འབྲས་བུ་དབྱེར་མེད་ཅིང༌། རང་བཞིན་རོ་གཅིག་པ་འདི་ནི་སྙིང་པོ་བྱང་ཆུབ་ཀྱི་སེམས་དེ་ཡིན་ལ། དེ་ཉམས་སུ་མྱོང་ཞིང་མངོན་དུ་གྱུར་པས་འབད་པ་དང་ཀུན་ལས་བརྩལ་མི་དགོས་པར་སེམས་ཐག་བཅད་དོ། །
གསང་སྔགས་ཀྱི་རྩོལ་བས་མི་གྲོལ་བ་ནི།
དམ་པ་བསྟེན་དང་ཉན་དང་ཐོས་པ་ལྷུར་ལེན་དང༌། །
ཡོན་ཏན་དབང་ལས་འབྱུང་ཞེས་བྱིན་རླབས་ནོད་པ་དང༌། །
ཏིང་འཛིན་བློར་གཞག་ནས་ནི་སྦྱོར་དང་སྒོམ་པ་དང༌། །
ཕན་ངེས་སྔོན་དུ་སོང་ནས་བརྟུལ་ཞུགས་གང་སྤྱོད་པ། །
དེ་དག་ཐམས་ཅད་ལོག་རྟོག་བཅོས་མ་ལ་སྤྱོད་ཡིན། །
སྙིང་པོའི་སེམས་ནི་སྐྱོན་དང་ཡོན་ཏན་རྣམས་དང་བྲལ། །
དོན་དེ་ཉིད་ནི་བྱ་བ་གང་ཡང་མི་དགོས་ཀྱི། །
བྱ་བ་བཏང་བའི་སེམས་ནི་བདེ་བ་ཆེ་མཆོག་ཉིད། །
དམ་པ་བསྟེ་ན་ཞེས་པ་ལ་སོགས་པའི་ཚིགས་སུ་བཅད་པ་གཉིས་ཀྱིས་སྟོན་ཏེ། དམ་པ་བརྟེན་ནས་ཐོས་བསམ་བྱེད་པ་དང༌། མཆོག་དང་ཐུན་མོང་གི་ཡོན་ཏན་ཐམས་ཅད་དབང་བསྐུར་ལས་འབྱུང་ཞེས་བྱིན་རླབས་དབང་བསྐུར་ནོད་པ་དང༌། ཏིང་ངེ་འཛིན་གྱི་བརྟེན་རས་བྲིས་ལ་སོགས་པ་བློ་དྲུང་དུ་བཞག་ནས་དམིགས་པའི་བརྟེན་དེ་དང་རང་གི་སེམས་སྦྱོར་ཞིང་བསྒོམ་པ་དང༌། ཉམས་ལེན་ཕན་ངེས་སྔོན་དུ་འགྲོ་སོང་ནས་རིག་པ་བརྟུལ་ཞུགས་ཀྱི་སྤྱོད་པ་ལ་སོགས་པ་གང་བྱེད་པ་དེ་དག་ཐམས་ཅད་ཕྱག་རྒྱ་ཆེན་པོ་བླང་དོར་དང་བྲལ་བའི་མཉམ་པ་ཉིད་བསྒོམ་པ་ལ་ལྟོས་ན། ལོག་རྟོག་བཅོས་མའི་ལམ་ལ་སྤྱོད་པ་ཡིན་ནོ། །སྙིང་པོ་གཉུག་མའི་སེམས་ནི་སྐྱོན་སྤང་བྱ་དང༌། ཡོན་ཏན་བླང་བྱའི་སེམས་རྣམས་དང་བྲལ་ཏེ་བླང་དོར་མེད་པ་ཡིན་ལ། བླང་དོར་མེད་ཅིང་མཉམ་པ་ཉིད་ཀྱི་དོན་དེ་ཉིད་ལ་བླང་དོར་བྱ་བ་གང་ཡང་མི་དགོས་ཀྱིས། འོ་ན་ཇི་ལྟར་ལྟ་ཞེ་ན། བྱ་བ་བཏང་པའི་སེམས་ནི་བདེ་བ་ཆེན་པོའི་མཆོག་ཉིད་ཡིན་པས་གསང་སྔགས་ཀྱི་བརྩོལ་བ་ལ་མི་བརྟེན་ནོ། །
མཚན་ཉིད་པའི་རྟོག་དཔྱོད་ཀྱིས་མི་གྲོལ་བར་བསྟན་པ་ནི།
ལྔ་རིག་ལ་སོགས་ཞེ་འདོད་གདོན་གྱིས་ཟིན། །
དངོས་པོར་འཛིན་པའི་དུག་གིས་རང་གི་སེམས་ལ་ཁྱབ། །
ལྔ་རིག་ཞེས་པའི་ཚིག་གཉིས་ཀྱིས་སྟོན་ཏེ། ལྔ་རིག་པ་ལ་སོགས་པ་རྣམས་ཀྱང་རང་རང་གི་མངོན་པར་ཞེན་པའི་གདོན་གྱིས་ཟིན་པ་དང༌། རྙེད་བཀུར་ལ་སོགས་པ་དོན་དུ་གཉེར་བའི་ཞེ་འདོད་ཀྱི་གདོན་གྱིས་ཟིན་ལ། དངོས་པོར་འཛིན་པ་ཉིད་ག་བསྔལ་གྱི་རྒྱུ་ཡིན་པས་ན་དངོས་པོར་འཛིན་པའི་དུག་གིས་སེམས་ཅན་ལ་ཁྱབ་སྟེ། སེམས་འདོད་པ་དང་མ་བྲལ་བས་མི་གྲོལ་ལོ། །
སྙིང་པོའི་དོན་རྟོགས་པས་བཅུ་བཞི་པའི་ས་ཐོབ་པ་ནི།
ཕྱི་རོལ་སྤངས་པའི་སེམས་ནི་ནང་དུ་འཇོག་པ་ཅན། །
སྙིང་པོ་ལ་སྤྱོད་རྣམས་ཀྱིས་འདི་ཉིད་བསམ་པར་རིགས། །
རྟོག་གེ་སྤྲོས་པའི་སྦུན་པ་ཕྱིར་བསལ་ནས། །
གཉུག་མའི་དབང་པོ་དག་ལས་སྐྱེས་པ་ཡི། །
དོན་གྱི་སྙིང་པོ་བླ་ན་མེད་པ་འདི། །
རྟོགས་པས་བཅུ་བཞིའི་ས་ལ་གནས་པར་འགྱུར། །
ཕྱི་རོལ་སྤངས་པའི་ཞེས་པའི་ཚིགས་སུ་བཅད་པ་ཕྱེད་དང་གཉིས་ཀྱིས་སྟོན་ཏེ། ཕྱི་རོལ་ལ་དམིགས་པའི་རྟོག་སྤྱོད་དང༌། རྩོལ་བ་ལ་སོགས་པ་སྤངས་པའི་སེམས་ནི་ནང་དུ་མཉམ་པར་འཇོག་པ་ཅན་ཡིན་ལ། སྙིང་པོའི་དོན་ལ་སྤྱོད་པའི་རྣལ་འབྱོར་པ་རྣམས་ཀྱིས་ནི་ནང་དུ་མཉམ་པར་འཇོག་པ་འདི་ཉིད་བསམ་པ་སྟེ་། གནས་པ་རིགས་སོ། །དེ་ལྟར་བྱས་པའི་ས་བོན་ནི། དེ་ལྟར་ཕྱི་རོལ་ལ་དམིགས་པ་དང༌། སྤྲོས་པ་དང་འདྲ་བར་ཕྱིར་བསལ་བ་སྟེ། དམིགས་པ་བཀོག་ནས་སེམས་ནང་དུ་མཉམ་པར་འཇོག་པ་གཉུག་མའི་དབང་པོ་སྟེ་མ་བཅོས་པའི་ངང་ལ་ཆོས་ཉིད་དང༌། སེམས་ཉིད་དབྱེར་མེད་དུ་རྟོགས་པ་སྐྱེས་པ་འདི་ནི་དོན་གྱིས་སྙིང་པོ་བླ་ན་མེད་པ་སྟེ། དེ་རྟོགས་པས་བཅུ་བཞི་པ་རྡོ་རྗེ་འཛིན་པ་རང་གི་ངོ་བོའི་ས་ལ་རྟག་ཏུ་གནས་པ་ཡིན་ནོ། །
དགེ་བའི་རྩ་བ་ཡོངས་སུ་བསྔོ་བ་འདི་ནི།
རྣལ་འབྱོར་ཡེ་ཤེས་ཆེན་པོ་གང་འདོད་པ། །
རིམ་དང་ཅིག་ཅར་འཇུག་པའི་རིམ་ཆོས་ཀྱིས། །
ཡེ་ཤེས་མཆོག་གི་གོ་འཕང་སྙིང་པོ་རྣམས། །
བཀོད་པས་འགྲོ་རྣམས་ཕྱག་རྒྱ་ཆེ་ཐོབ་ཤོག །
གཞན་གྱིས་བཅུག་པ་ཡིན་པར་ཡང་གྲགས་ཏེ། གླེགས་བམ་ལ་ལ་ལས་ནི་མཆོད་པར་བརྗོད་ཅིང་བཤད་པར་དམ་བཅའ་བ་ཡོད་དེ། རིམ་དང་ཅིག་ཅར་གྱི་རིམ་པ་ཞེས་བྱ་བ་ནི་གཞུང་འདི་ལས་རིམ་གྱིས་འཇུག་པ་དང་ཅིག་ཅར་དུ་འཇུག་པ་གཉིས་ཀའི་ལམ་སྟོན་པའོ། །གོ་འཕང་རྣམས་ཞེས་བྱ་བ་ལ་ཐོབ་པར་བྱེད་པའི་ཞེས་ཁ་བསྐང་ངོ༌། །བཀོད་པའི་གཞུང་དུའོ། །བཀོད་པ་ལས་བྱུང་བའི་བསོད་ནམས་དེའི་ཞེས་བྱ་བ་དང༌། སེམས་ཅན་ཐམས་ཅད་ཀྱིས་ཞེས་མ་སྨོས་ཀྱང་དོན་གྱི་གནས་སོ། །
རྒྱ་ཆེན་རབ་ཟབ་རྒྱ་མཚོ་ལྟ་བུར་གནས་པའི་གཞུང་གི་དོན་འདི་ལེགས་བཤད་པས། །བསོད་ནམས་མཚུངས་མེད་དང་དུ་བདག་གིས་ཐོབ་པ་གང་ཡིན་དེ་ནི་ལུས་ཅན་ཀུན། །གདོད་ནས་རྣམ་གྲོལ་ནམ་མཁའི་རང་བཞིན་སེམས་ཉིད་འོད་གསལ་དེ་ཉིད་ངེས་མཐོང་ནས། །མི་གཡོ་ཆོས་ཀྱི་སྐུ་ཉིད་ལ་ཞུགས་སངས་རྒྱས་ཡོནཏན་རྣམས་ཀྱིས་བརྒྱན་པར་ཤོག །དོ་ཧ་མན་ངག་གི་གཏེར་མཛོད་ཀྱི་བཤད་པ་སྙིང་པོ་རྣམ་པར་ངེས་པ་ཞེས་བྱ་བ། དགེ་སློང་བློ་གྲོས་སེང་གེས་མཛད་པ་རྫོགས་སོ།། །།
དགེའོ། །དགེའོ། །སརྦ་མངྒ་ལམ།
སྤྲོས་པའི་དྲ་བ་མཁའ་ལ་སྤྲིན་ལྟར་དེངས། །
དག་པའི་སྐུ་ནི་འཇའ་ཚོན་བཞིན་དུ་སྣང༌། །
ཡེ་ཤེས་རྒྱ་མཚོ་འགྲོ་བའི་དོན་ལ་གཞོལ། །
དཔལ་ལྡན་ས་ར་ཧ་ལ་ཕྱག་འཚལ་ལོ། །
འཁོར་འདས་གཉིས་མེད་ཕྱག་རྒྱ་ཆེན་པོའི་དོན། །
ལྷན་ཅིག་སྐྱེས་པ་བདུད་རྩི་སྨན་གྱི་མཆོག །
དུས་གསུམ་སངས་རྒྱས་དགོངས་པ་བླ་མའི་བཀའ། །
གུས་པར་བྱས་ལ་བདག་གིས་རྣམ་པར་དབྱེ། །
དེ་ལ་སྤྱིར་སེམས་ཅན་གྱི་རིགས་ཐམས་ཅད་བསྡུ་ན་གཉིས་སུ་འདུས་ཏེ། ལམ་འཚོལ་བ་ལ་ཞུགས་པ་དང༌། མ་ཞུགས་པའོ། །མ་ཞུགས་པ་ནི་སྐྱེ་བོ་ཐ་མལ་པ་ཐམས་ཅད་དོ། །ཞུགས་པ་ནི་ཕྱི་རོལ་པ་དང་སངས་རྒྱས་པའི་གྲུབ་མཐའ་ལ་ཞུགས་པ་ཐམས་ཅད་དོ། །དེ་ལ་ཐ་མལ་གྱིས་སྐྱེ་བོ་རྣམས་ནི་སྣང་བ་ལ་བདེན་པར་ཞེན་པས་བཅིངས་པ་ཡིན་ལ། གྲུབ་པའི་མཐའ་ལ་ཞུགས་པ་རྣམས་ནི་སྣང་བ་ལ་བརྟགས་པའི་བདེན་ཞེན་གྱིས་བཅིངས་པ་ཡིན་ནོ། །རྣལ་འབྱོར་གྱི་དབང་ཕྱུག་དཔལ་ས་ར་ཧའི་མགུར་འདི་ནི་བདེན་ཞེན་དེ་དག་དང་ངོ་བོ་ཉིད་འགལ་བ་ཉིད་ཀྱི་གསུང་ཡིན་ཏེ། སྣང་བ་ལ་ཉེ་བ་ན་མུན་པའི་ཚོགས་བཞིན་ནོ། །
བྲམ་ཟེ་ཆེན་པོས་གསུངས་པའི་མགུར་འདི་ལ་བཞི་སྟེ། ལམ་གཞན་གྱི་རྣམ་པར་རྟོག་པ་སྤངས་པ་དང༌། སྟོང་པ་དང་སྙིང་རྗེ་ཟུང་འཇུག་ལམ་གྱི་ངོ་བོ་མདོར་བསྟན་པ་དང༌། སྟོང་པ་དང་སྙིང་རྗེ་བྱེ་བྲག་ཏུ་རྒྱས་པར་བཤད་པ་དང༌། གཉིས་ཟླ་མངོན་པ་གྲུབ་པའི་འབྲས་བུས་མཇུག་བ་བའོ། །དང་པོ་ལ་གཉིས་ཏེ། སོ་སོར་དགག་པ་དང༌། ཐུན་མོང་དུ་དགག་པའོ། །དང་པོ་ལ་གཉིས་ཏེ། ཕྱི་རོལ་མུ་སྟེགས་བྱེད་ཀྱི་ལུགས་དགག་པ་དང༌། ནང་པ་སངས་རྒྱས་པའི་ལུགས་དགག་པའོ། །དང་པོ་ལ་བཞི། རིག་བྱེད་སྨྲ་བའི་ལུགས་དགག་པ་དང༌། དབྱུ་གུ་བའི་ལུགས་དང༌། ཐལ་གོས་པའི་ལུགས་དང༌། གཅེར་བུ་པའི་ལུགས་དགག་པའོ། །
དེ་ཡང་མུ་སྟེགས་པའི་གྲུབ་མཐའ་ལ་མང་ན་ཡང་གཞུང་འདི་ལྟར་མུ་སྟེགས་ཀྱི་སྟོན་པ་ཐོག་མ་མེད་པ་ནས་གྲུབ་པ་རྟག་ཅིང་ཐར་ལ་འགྲོ་བ་ཐམས་ཅད་ཀྱི་སྲིད་པ་དང་ཐར་པའི་གཞིར་གྱུར་པ་ཞལ་བཞི་དང་ལྡན་པ་ཅིག་ཡོད་དེ། དེའི་ཤར་ཕྱོགས་ཀྱི་ཚངས་པའི་ཞལ་ནས། བདག་རྟག་པ་བལྟ་བ་དང༌། རིག་བྱེད་བཞིའི་ཆོས་སྟོན་པར་འདོད་དོ། །ལྷོ་ཕྱོགས་ཀྱི་བརྒྱ་བྱིན་གྱི་ཞལ་ནས། རྒྱལ་རིགས་ལ་བདག་གཅིག་པུར་བལྟ་བ་དང༌། དབྱུ་གུ་བའི་སྤྱོད་པའི་ཆོས་འདོན་པར་འདོད་དོ། །ནུབ་ཕྱོགས་ཀྱི་དབང་ཕྱུག་ཆེན་པོའི་ཞལ་ནས། རྗེ་རིགས་ལ་བདག་རང་དབང་ཅན་གྱི་ལྟ་བ་དང༌། ཐལ་གོས་དང༌། རལ་པ་འཆང་བ་ལོགས་པའི་ཆོས་སྟོན་པར་འདོད་དོ། །བྱང་ཕྱོགས་ཁྱབ་འཇུག་གི་ཞལ་ནས། དམངས་རིགས་ལ་བདག་ཁྱབ་པའི་བལྟ་བ་དང༌། གཅེར་བུ་སྤྱོད་པའི་ཆོས་སྟོན་པར་འདོད་དོ། །
དེ་ལས་དང་པོ་ཤར་ཚངས་པའི་ཞལ་ནས་བྲམ་ཟེའི་རིགས་ལ་བསྟན་པའི་རིགས་བྱེད་ཀྱི་སྤྱོད་པ་སུན་འབྱིན་པ་ནི།
དེ་ཉིད་མི་ཤེས་བྲམ་ཟེ་ནི། །
གྱི་ན་རིགས་བྱེད་བཞི་དག་འདོན། །
ས་ཆུ་ཀུ་ཤ་དག་བྱེད་དང༌། །
ཁྱིམ་ན་གནས་ཤིང་མེ་ལ་བཤྲེག །
དོན་མེད་སྦྱིན་ཤྲེག་བྱེད་པ་ནི། །
དུ་བས་མིག་ལ་གནོད་པར་བས། །
དེ་ཉིད་མི་ཤེས་ཞེས་བྱ་བ་ལོགས་པའི་ཚིགས་སུ་བཅད་པ་ཕྱེད་དང་གཉིས་ཀྱིས་སྟོན་ཏེ། དེ་ལ་ཡང་ཚིགས་སུ་བཅད་པ་གཅིག་གིས་འདོད་པ་བརྗོད་ནས། ཕྱེད་ཀྱིས་སུན་འབྱིན་པ་བྱ་བ་ཡིན་ནོ། །ཡང་ན་དེ་ཉིད་མི་ཤེས་པ་དང༌། གྱི་ན་ཞེས་པ་གཉིས་ཀྱིས་སུན་འབྱིན་པ་ཡིན་ཏེ། དེ་ཁོ་ན་ཉིད་མི་ཤེས་པའི་བྲམ་ཟེ་དེ་དག་ངག་གི་སྤྱོད་པ་ནི། རིག་བྱེད་བཞི་འདོན་པ་ལྷུར་ལེན་པ་སྟེ། སྙན་ངག་གི་རིགས་བྱེད་དང༌། མཆོད་སྦྱིན་དང༌། སྲིད་བསྲུངས་དང༌། ངེས་བརྗོད་དོ། །
དེ་ལ་སྙན་ངག་ནི། བཀྲ་ཤིས་དང་ཚིགས་སུ་བཅད་པ་སྙན་པ་དག་གོ །མཆོད་སྦྱིན་ནི་ལྷ་མཆོད་པའི་ཆོ་གའོ། །སྲིད་བསྲུངས་ནི་མཐུ་སྟེ་མ་རུངས་པ་ཚར་གཅོད་པའོ། །ངེས་བརྗོད་ནི་ལྟ་བ་ངེས་པར་བརྗོད་པའོ། །གྱི་ནར་ཞེས་བྱ་བ་ནི་བཅོལ་ཆུང་ངུ་ཞེས་བྱ་བ་སྟེ་། རིག་བྱེད་བཞི་དང་ས་ཆུ་ཀུ་ཤས་དག་བྱེད་གཉིས་ཟླ་དང་སྦྱར་རོ། །དག་བྱེད་དང་ཞེས་པ་ནི་བཤྲེག་པར་བྱེད་པ་དང་སྦྱར་བ་ན་དག་པར་བྱེད་ཅེས་བྱ་བར་འགྱུར་རོ། །ལུས་ཀྱི་སྤྱོད་པ་ནི་སས་ཁྲུས་བྱས་པས་དག་པར་ལྟ་བ་དང༌། ཆུ་སྣ་མང་པོས་ཁྲུས་བྱས་པས་དག་པར་བལྟ་བ་དང༌། རྩྭ་ཀུ་ཤའི་ཆུན་པོས་ལུས་ལ་བྱབས་པ་དང༌། གདན་དུ་འདིངས་པ་དང༌། སྟེང་དུ་གཡོགས་པ་ལོགས་པས་དག་པར་བྱེད་པར་ལྟ་བའོ། །གཞན་ཡང་ཐུན་མོང་དང་ཐུན་མོང་མ་ཡིན་པའི་སྦྱིན་བཤྲེག་གིས་གྲོལ་བ་དང་ཐར་བར་ཡང་འདོད་པ་སྟེ། ཐུན་མོང་གི་སྦྱིན་བཤྲེག་ནི་ནང་ནུབ་ཀྱི་ཟས་ཕུད་དང་འཐུང་ཕུད་ལོགས་པའི་སྦྱིན་བཤྲེག་བྱེད་པའོ། །ཐུན་མོང་མ་ཡིན་པའི་སྦྱིན་བཤྲེག་ནི། རང་གི་ལུས་ཀྱི་ཡན་ལག་ལྔ་ལ་སྡོང་བུ་བཙུགས་ཏེ་མེ་སྤར་ནས་རང་གི་ལྷ་རྟེན་གྱི་དྲུང་དུ་བསྐོར་བ་བྱ་བའམ། མདུན་དུ་འདུག་སྟེ། རང་གི་ལུས་ངག་ཡིད་གསུམ་ཐམས་ཅད་ལྷ་ལ་མཆོད་པ་འབུལ་བའོ། །དེ་ལྟ་བུའི་ལམ་དེ་ལ་ནི་ཐར་པའི་དོན་མེད་ཅིང༌། གནས་སྐབས་སུ་དུ་བས་མིག་ལ་གནོད་པ་ཙམ་དུ་ཟད་པས་ལམ་དེ་སྤང་བར་བྱ་བ་ཡིན་ནོ། །
དབྱུ་གུ་དབྱུག་གསུམ་ལེགས་ལྡན་གཟུགས། །
ཐ་དད་པ་དང་དད་པས་བསྟན་པ་དང༌། །
ཆོས་དང་ཆོས་མིན་ཤེས་པར་མི་མཉམ་ཞིང༌། །
འགྲོ་བ་རྣམས་ནི་བརྫུན་པ་ཉིད་དུ་གོལ། །
དབྱུ་གུའི་ཞེས་བྱ་བའི་ཚིགས་སུ་བཅད་པ་གཅིག་གིས་གཉིས་པ་དབྱུ་གུ་བའི་སྤྱོད་པ་འགོག་པར་བྱེད་དེ། དེ་ལ་མུ་སྟེགས་དབྱུག་གུ་པ་རྣམས་ནི་དབྱུག་གུ་རྩེ་གཅིག་པ་དང༌། རྩེ་གཉིས་པ་དང༌། རྩེ་གསུམ་པ་འཆང་བར་བྱེད་དོ། །རྩེ་གཅིག་པ་ནི་ལྷ་དཔའ་བོ་གཅིག་པའོ། །རྩེ་གཉིས་པ་ནི་ལྷ་ཡབ་ཡུམ་གཉིས་སུ་མེད་པའོ། །རྩེ་གསུམ་པ་ནི་དེ་དག་ལས་གྱེད་ཅིང་འཕྲོས་པ། སྤྲུལ་པའི་སྲས་དང་བཅས་པར་བལྟ་བ་ཡིན་ཏེ། ལེགས་ལྡན་ནི་ལེགས་པ་ཐམས་ཅད་དང་ལྡན་པ་ཁོ་བོའི་སྟོན་པའི་མིང་ངོ༌། །དེ་ནི་ལ་ལས་ཡབ་ཡུམ་ཐ་དད་པ་སྒྲུབ་པ་དང༌། ཁ་ཅིག་ཡབ་ཡུམ་གཉིས་སུ་མེད་པ་ངང་པའི་གདང་མ་བྲལ་བ་བཞིན་དུ་བསྒྲུབ་པར་བྱེད་དོ། །འདི་སྐད་དུ་གྲགས་ཏེ་དབྱུ་གུའི་སྤྱོད་པ་ལ་ཞུགས་པའི་མུ་སྟེགས་པ་རྣམས་ལྷ་ཁང་ལེགས་པར་ཚོགས་ཀྱི་འཁོར་ལོ་ལ་འདུ་བའི་དུས་སུ་ཁ་ཅིག་ཏྲི་ཤུ་ལ་ཆེན་པོ་ས་ལ་བཙུགས་ནས་རང་གི་ལུས་འབུལ་བའི་ཆེད་དུ་ལྷ་ཁང་གི་སྟེང་ནས་མཆོང་བར་བྱེད་དོ། །གལ་ཏེ་གཡས་གཡོན་གྱི་རྩེ་མོ་ལ་ཕོག་ན་ནི་གནས་སྐབས་སུ་མཐོ་རིས་ལྷ་དང་མིའི་ནང་དུ་སྐྱེས་ནས་རིམས་ཀྱིས་ཐར་པའོ། །དབུས་མ་ལ་ཕོག་ན་ནི་གང་དང་ལྷན་ཅིག་གནས་པའི་ཐར་པའི་དབང་ཕྱུག་ཆེན་པོ་ལ་སོགས་པ་ཉིད་ཐོབ་པར་འདོད་ལ། གང་ལ་ཡང་མ་ཕོག་ན་ངན་སོང་ལོག་པར་ལྷུང་བའི་ལྟས་སུ་འདོད་ཅེས་གྲག་གོ །དེ་ལྟ་བུའི་ལམ་དེས་ཆོས་དགེ་བ་བྱམས་པ་དང༌། གཞན་ལ་ཕན་འདོགས་པ་ལོག་པའི་སྦྱོར་བའང་མི་ཤེས་ལ་ཆོས་མིན་པ་གཞན་ལ་རྣམ་པར་འཚེ་བ་སྤོང་བ་ལ་སོགས་པ་མི་ཤེས་པར་ཐ་མལ་པ་རྣམས་དང་མཉམ་ཞིང༌། དེ་ལྟར་དབྱུ་གུ་བའི་སྤྱོད་པའི་རྗེས་སུ་ཞུགས་པས་ཐར་པར་འགྲོ་བ་འདོད་པ་རྣམས་ནི་ལམ་རྫུན་པ་ཉིད་དུ་གོལ་བར་འགྱུར་སྟེ་། ཤར་ཕྱོགས་སུ་འགྲོ་བར་འདོད་པས་ནུབ་ཕྱོགས་སུ་གོམ་པ་འདོར་བ་བཞིན་ནོ་སྙམ་དུ་དགོངས་པའོ། །
ནུབ་དབང་ཕྱུག་གི་རྗེས་སུ་འབྲངས་པ་ཐལ་གསོ་པ་དང་སྐྲའི་ལ་བ་ཅན་ལ་སོགས་པའི་སྤྱོད་པ་སུན་འབྱིན་པ་ནི།
ཨེ་རའི་ཐལ་བས་ལུས་ལ་བྱུགས་ནས་སུ། །
མགོ་ལ་རལ་པའི་ཁུར་བུ་ཁུར་བར་བྱེད། །
ཁྱིམ་དུ་མར་མེ་བཏང་ནས་གནས། །
མཚམས་སུ་འདུག་ནས་དྲིལ་བུ་འཁྲོལ། །
སྐྱིལ་ཀྲུང་བཅས་ནས་མིག་བཙུམས་ཏེ། །
རྣ་བར་ཤུབ་ཤུབ་སྐྱེ་བོ་སླུ་བར་བྱེད། །
ཁྱོ་མེད་སྐྲ་མེད་འདི་འདྲ་གཞན་ལ་སྟོན། །
དབང་རྣམས་བསྐུར་ཞིང་བླ་མའི་ཡོན་རྣམས་ལེན། །
ཨེ་རེའི་ཐལ་བས་ཤེས་བྱ་བའི་ཚིགས་སུ་བཅད་པ་གཉིས་ཀྱིས་བསྟན་ཏེ། འདི་ནི་བ་སྤོས་ཟན་མའི་གཅི་བ་ས་ལ་མ་ལྷུང་པའམ་ལྷུང་ཡང་ས་ལ་མ་འབྱར་བ་ལེགས་པར་བཤྲེགས་པའི་ཐལ་བས་ལུས་ཐམས་ཅད་ལ་ཁྱབ་པར་བྱུགས་ནས་ལུས་དག་པར་བལྟ་བ་དང༌། རང་གི་ལུགས་ཀྱི་དབང་བསྐུར་བྱས་ནས་སྐྲ་མི་འབྲེག་པར་རལ་པའི་ཐོར་ཅོག་ཆེན་པོ་བྱེད་ཅིང༌། དེའི་གསེབ་ཏུ་དབང་ཕྱུག་ཆེན་པོ་ལ་སོགས་པའི་རྟེན་མངོན་པར་འཆང་བར་བྱེད་པ་དང༌། དབང་བསྐུར་ནས་རང་ཉིད་ལྷའི་ང་རྒྱལ་དང་ལྡན་པ་ནི་མུན་པའི་ནང་དུ་བསྡད་པར་ཡང་ག་ལ་རུང་ཞེས་ཁྱིམ་དུ་མར་མེ་བཏང་ནས་གནས་སོ། །གཞན་ལ་དབང་བསྐུར་བྱེད་པ་ན་རང་ཉིད་དཀྱིལ་འཁོར་གྱི་དབུས་སུ་དཀྱིལ་དཀྲུང་བཅས་ནས་འདུག་ཅིང༌། ཕྱི་རོལ་གྱི་སྣང་བས་སེམས་མི་གཡེང་བར་བྱ་བའི་དོན་དུ་མིག་བཙུམ་ཏེ། དབང་ཕྱུག་ཆེན་པོ་དང་ཁྱབ་འཇུག་ལོག་པའི་ཏིང་ངེ་འཛིན་གྱི་ང་རྒྱལ་དང་ལྡན་པས་གནས་ནས། དཀྱིལ་འཁོར་གྱི་མཚམས་བཞིར་བུ་མོ་གཞོན་ནུ་མ་བཞི་བཞག་ཏེ། ལྷ་མོ་བཞིར་བསྐྱེད་ནས་དྲིལ་བུ་དཀྲོལ་ཅིང་དབང་བསྐུར་བར་གསོལ་བ་འདེབས་སུ་འཇུག་པར་བྱེད་དོ། །དེ་ནས་དབང་བསྐུར་བར་བྱ་བ་རྣམས་ཀྱི་ལུས་ཤྲང་ལ་གཞལ་ནས་ཤྲང་དྲངས་ཀྱི་ཚད་འཛིན་པར་བྱེད་དོ། །ཚད་བཟུང་ནས་དབང་བསྐུར་བའི་འོག་རོལ་དུ་གཞལ་བས་གྲངས་ཉུང་དུ་འགྲོ་བས་སྡིག་པ་ཟད་པར་འདོད་ཅིང༌། གཏུམ་མོ་ཙཎ་ཌ་ལི་བསྒོམ་པའི་ཤུགས་ཀྱིས་སྒྲ་ཕར་ཕར་གྲག་པ་འོང་སྟེ། དང་པོ་ཁོ་ནར་སློབ་དཔོན་གྱི་ཐུགས་ཁར་ཉན་དུ་བཅུག་པས་ཕར་ཕར་གྲག་པ་སྟེ། ཨ་ཧཾ་ཨ་ཧཾ་ཞེས་བྱ་བའི་སྒྲ་འབོད་པར་བྱེད། གསལ་བར་འོང་བས་ང་ཡིན་བདག་ཡིན་ཞེས་བྱ་བ་ཡིན་ཏེ། འོན་ཀྱང་དེ་སྔ་ཕན་ཆོད་དབང་མ་བསྐུར་བས་བདག་ངོ་མ་ཤེས་པས་འཁོར་བ་ཡིན་ལ། ད་ནི་ངོ་ཤེས་པས་མི་འཁོར་བ་ཡིན་གྱིས་ཁྱོད་རང་གི་སྙིང་གར་ཉོན་ཅིག་ཅེས་ཟེར་རོ། །
དེ་ནས་རང་གི་སྙིང་གར་མཉན་པས་ཀྱང་སློབ་དཔོན་གྱི་མཐུས་ཨ་ཧཾ་ཞེས་བྱ་བའི་སྒྲ་ཐོས་ཅིང༌། སློབ་དཔོན་ན་རེ། ཁྱོད་རང་གི་བདག་དང་ངོ་འཕྲད་པས་ད་མི་འཁོར་རོ་ཞེས་བདག་ངོ་འཕྲད་པར་བྱས་ནས། ད་ནི་དབང་རྣམས་བསྐུར་བའི་ཡོན་བདག་ལ་བྱིན་ཅིག་ཅེས་བླ་མའི་ཡོན་རྣམས་ལེན་པར་བྱེད་དོ། །དེ་སུན་འབྱིན་པ་ནི་ཁྱོད་སྐྱེ་བོ་རྣམས་སླུ་བའི་ཐབས་དེ་ལྟ་བུ་ཅིག་སླབས་ནས་སྒྲ་ཆུང་ངུས་ངའི་སྙིང་གར་ཉོན། ཁྱོད་རང་གི་སྙིང་གར་ཉོན་ཨ་ཧཾ་ཞེས་བྱ་བ་འདི་ནི་བདག་ཡིན་ཞེས་བྱ་བ་ཡིན་། བདག་དང་ངོ་འཕྲད་པས་ད་མི་འཁོར་ཞེས་ཤུབ་ཤུབ་ཙམ་དུ་རྣམ་པར་བཀོས་ཤིང་སྐྱེ་བོ་རྣམས་སླུ་བར་བྱེད་པས། ཁྱོད་ནི་ངན་འགྲོའི་ལམ་དུ་འཇུག་པར་འགྱུར་ཞེས་བྱའོ། །ཅིའི་ཕྱིར་ཞེ་ན། དེ་ནི་བདག་གི་སྒྲ་མ་ཡིན་ཏེ། རླུང་རྩིར་བའི་སྒྲ་ཡིན་པའི་ཕྱིར་རོ། །དཔེར་ན་ཁྱོད་རང་འདྲ་བའི་ཐབས་མེད་སྐྲས་ཉེ་བར་མཚོན་པའི་ཤེས་རབ་དང་བྲལ་བའི་ལམ་འདི་འདྲ་གཞན་ལ་སྟོན་ཅིང་སླུ་བར་བྱེད་པས་ནི་བདག་ཉིད་མ་རུངས་པར་བྱེད་དོ་ཞེས་བྱའོ། །
བྱང་ཁྱབ་འཇུག་པ་གཅེར་བུ་པའི་སྤྱོད་པས་མི་གྲོལ་བར་བསྟན་པ་ནི།
སེན་མོ་རིང་ཞིང་ལུས་ལ་དྲི་མས་གཡོགས། །
གོས་དང་བྲལ་ཞིང་སྐྲ་ནི་འབལ་བར་བྱེད། །
ནམ་མཁའི་ཡིད་ཅན་གནོད་བྱེད་ལམ་གྱི་གཟུགས། །
ཐར་པའི་ཆེད་དུ་བདག་ཉིད་འགྲོ་བྱེད་སླུ། །
གཅེར་བུས་གལ་ཏེ་གྲོལ་འགྱུར་ན། །
ཁྱི་དང་ཝ་སོགས་ཅིས་མི་གྲོལ། །
སྤྲུ་བཏོགས་པས་ནི་གྲོལ་འགྱུར་ན། །
བུད་མེད་སྤྲུ་བཏོགས་གྲོལ་བར་འགྱུར། །
མཇུག་སྤྲུ་བསླང་བས་གྲོལ་འགྱུར་ན། །
རྨ་བྱ་གཡག་སོགས་གྲོལ་བར་འགྱུར། །
ལངས་ཏེ་ཟ་བས་གྲོལ་འགྱུར་ན། །
རྟ་དང་གླང་པོ་ཅི་ཕྱིར་མིན། །
སེན་མོ་རིང་ཞིང་ཞེས་བྱ་བ་ལ་སོགས་པའི་ཚིགས་སུ་བཅད་པ་གསུམ་གྱིས་སྟོན་ཏེ། མུ་སྟེགས་གཅེར་བུ་པ་རྣམས་ཕལ་ཆེར་དཀའ་ཐུབ་ཀྱིས་གྲོལ་བར་འདོད་དེ། སྐྱེ་བོ་ཕལ་པ་རྣམས་ནི་སེན་མོ་འབྲེག་པའི་མཁན་པོས་སེན་མོ་མཁྲེགས་ནས་མཛེས་པར་བལྟ་ན། དེ་ལས་བཀོག་པའི་དཀའ་ཐུབ་ནི་སེན་མོ་རིང་པོར་འཇོག་པར་རོ། །སྐྱེ་བོ་གཞན་ནི་ཡང་ནས་ཡང་དུ་ཆུར་འཇུག་ཅིང་ཁྲུས་བྱེད་པ་ཡིན་ཏེ། དེ་ལས་བཀོག་པའི་དཀའ་ཐུབ་པ་རྣམས་ནི་ཁྲུས་མི་བྱེད་ཅིང་ལུས་ལ་དྲི་མས་གཡོག་པ་དང༌། གཞན་དག་ནི་ཚོས་ཆེན་གྱི་ཁར་བསྒྱུར་བ་ལ་སོགས་པའི་གོས་ཀྱིས་མཛེས་པར་བྱེད་དེ། དེ་ལས་བཀོག་པའི་དཀའ་ཐུབ་ནི་གོས་དང་བྲལ་ཞིང་གཅེར་བུར་བྱེད་དོ། །གལ་ཏེ་རྒྱལ་པོའི་ཕོ་བྲང་ངམ་ལྟད་མོའི་འཚོགས་པ་ལ་སོགས་པར་འགྲོ་ན་ནི་རྨ་བྱའི་འདོངས་ཀྱི་སྒྲོ་འི་ཚོགས་སམ་གཡག་གི་རྔ་མས་ངོ་ཚའི་གནས་རྣམས་དགབ་པའི་ཕྱིར་སྨད་དཀྲིས་ཅུང་ཟད་ཙམ་བྱེད་དོ། །ཁྱིམ་པ་རྣམས་ནི་སྐྲ་ལ་བརྒྱན་དུ་བྱེད་ཅིང་བཀྲུ་བཤད་ལ་སོགས་པས་མཛེས་པར་བྱེད་ལ། རབ་ཏུ་བྱུང་བ་རྣམས་ཀྱང་ལེགས་པར་བཞར་བས་མཛེས་པར་འདོད་མོད་ཀྱིས་དེ་ལས་བཀོག་པའི་དཀའ་ཐུབ་ནི་སྐྲ་འབྱིད་ཅིང་འབལ་བར་བྱེད་པའོ། །གཞན་དག་ནི་གཞི་ལེགས་པ་ལ་སྟན་བཏིང་ནས་ཟས་ཟ་བར་བྱེད་དེ། དེ་ལས་བཀོག་པའི་དཀའ་ཐུབ་ནི་ལངས་ནས་ཟ་བར་བྱེད་དོ། །
དེ་སུན་འབྱིན་པ་ནི་ལྟ་བ་ནམ་མཁའི་ཡིད་ཅན་སྤྱོད་པ་གཅེར་བུ་ལ་སོགས་པའི་དཀའ་ཐུབ་ཀྱིས་གྲོལ་བར་འདོད་པ་ནི་ལམ་མ་ཡིན་གྱིས། འོན་ཀྱང་འཚེ་བ་ཆོས་སུ་མི་འདོད་ཅིང༌། དཀའ་ཐུབ་ཀྱི་སྤྱོད་པ་ལ་གནས་པ་འདི་ནི་ལམ་ལྟར་སྣང་བས་ལམ་གྱི་གཟུགས་བརྙན་ཡིན་ནོ། །ཇི་ལྟར་གཟུགས་བརྙན་གཟུགས་ལྟར་སྣང་ཡང་གཟུགས་མ་ཡིན་པ་བཞིན་དུ་ལམ་འདི་ཡང་ལམ་ལྟར་སྣང་ཡང་ལམ་མ་ཡིན་པས་ཐར་པའི་ཆེད་དུ་བདག་ཉིད་འགྲོ་བར་བྱེད་པ་རྣམས་ནི་ལམ་འདིས་སླུ་བར་བྱེད་ཅེས་བྱའོ། །ཅིའི་ཕྱིར་ཞེ་ན། གལ་ཏེ་གཅེར་བུ་བྱས་པས་གྲོལ་བར་གྱུར་ན་ནི། ཁྱི་དང་ཝ་ལ་སོགས་པ་དམར་རྗེན་ནེ་གཅེར་བུར་གནས་པ་དེ་དག་ཅིའི་ཕྱིར་གྲོལ་བར་མི་འགྱུར་ཏེ། གྲོལ་བར་འགྱུར་རོ། །མགོ་སྐྲ་འབལ་ཞིང་སྤུ་ཏོགས་པས་ནི་གྲོལ་བར་འགྱུར་ན། བུད་མེད་ཡུགས་ས་མོ་མྱ་ངན་གྱིས་སྐྲ་འབལ་ཞིང་སྤུ་ཏོགས་པ་ཡང་གྲོལ་བར་འགྱུར་རོ། །
གལ་ཏེ་རྒྱལ་པོའི་ཕོ་བྲང་ལ་སོགས་པར་འགྲོ་ན་རྨ་བྱའི་མདོངས་དང་གཡག་གི་རྔ་མ་ལ་སོགས་པས་སྨད་དཀྲིས་བྱས་པས་གྲོལ་ནའང༌། རྨ་བྱ་གཡག་ལ་སོགས་པ་རྟག་ཏུ་དེ་དང་ལྡན་པས་གྲོལ་བར་འགྱུར་རོ། །ལངས་ཏེ་ཟ་བའི་དཀའ་ཐུབ་ཀྱིས་གྲོལ་བར་གྱུར་ན་ནི། རྟ་དང་གླང་པོ་ལ་སོགས་པ་རྣམས་ཀྱང་ལངས་ནས་ཟ་བའི་ཕྱིར་གྲོལ་བར་འགྱུར་ན། དེ་དག་གིས་ནི་གྲོལ་བར་མི་འདོད་པས། ཁྱོད་ཀྱི་སྤྱོད་པ་འདིས་ཀྱང་མི་གྲོལ་ཞེས་བྱའོ། །
འོ་ན་དཀའ་ཐུབ་ཆོས་སུ་མི་འགྱུར་རམ་ཞེ་ན། དཀའ་ཐུབ་ཙམ་ཆོས་སུ་མི་འགྱུར་བ་མ་ཡིན་ཏེ། ཆོས་སུ་འགྱུར་བ་དང་མི་འགྱུར་བ་གཉིས་ཡོད་པ་ལས། འདིར་ནི་མི་འགྱུར་བའི་དཀའ་ཐུབ་ཡིན་པར་དགོངས་སོ། །
དེ་ལྟར་སྤྱོད་པ་སོ་སོར་དགག་པ་བྱས་ནས། ལྟ་བ་ཐུན་མོང་དུ་དགག་པ་ནི།
མདའ་བསྣུན་ན་རེ་ནམ་མཁའི་ཡིད་ཅན་ལ། །
ཐར་པ་ནམ་ཡང་ཡོད་པ་མ་ཡིན་ཟེར། །
མདའ་བསྣུན་ན་རེ་ཞེས་པའི་ཚིག་རྐང་པ་གཉིས་ཀྱིས་སྟོན་ཏེ། མུ་སྟེགས་པ་དེ་དག་གི་ལྟ་བ་ནི་ནམ་མཁའི་ཡིད་ཅན་གྱི་ལྟ་བ་ཡིན་ཏེ། བདག་རྟག་པ་དང༌། གཅིག་པུ་དང༌། རང་དབང་ཅན་དང༌། ཁྱབ་པ་རྣམས་ཀྱི་དཔེ་ནི་ནམ་མཁའ་དང་མཚུངས་པར་འདོད་པའི་ཕྱིར་རོ། །བྲམ་ཟེ་ཆེན་པོ་ས་ར་ཧ་ནི་མདའ་བསྣུན་ཡིན་ཏེ། གཉིས་འཛིན་གྱི་རྣམ་པར་རྟོག་པ་ལ་གཉིས་སུ་མེད་པའི་ཡེ་ཤེས་ཀྱི་མདའ་བསྣུན་པའི་ཕྱིར་རོ། །མདའ་བསྣུན་ན་རེ། ནམ་མཁའི་ཡིད་ཅན་གྱི་མུ་སྟེགས་པ་ལ་ཐར་པ་ནམ་ཡང་ཡོད་པ་མ་ཡིན་ཞེས་ཟེར་རོ། །དེ་ཅིའི་ཕྱིར་ཞེ་ན། དེ་དག་ནི་བདག་མེད་པ་ལ་བདག་ཏུ་མངོན་པར་ཞེན་པས་ཕྱིན་ཅི་ལོག་ལ་གནས་པའི་ཕྱིར་རོ། །
ནང་པ་སངས་རྒྱས་པའི་ལམ་གྱི་རྣམ་པར་རྟོག་པ་སྤངས་པ་ལ་གཉིས། རྒྱུ་མཚན་ཉིད་ཀྱི་ལམ་གྱི་རྣམ་པར་རྟོག་པ་སྤངས་པ་དང༌། གསང་སྔགས་འབྲས་བུ་རྡོ་རྗེ་ཐེག་པའི་ལམ་གྱི་རྣམ་པར་རྟོག་པ་སྤང་བའོ། །དང་པོ་ནི།
བདེ་བའི་དེ་ཉིད་དང་ནི་བྲལ་གྱུར་ཞིང༌། །
ལུས་ཀྱི་དཀའ་ཐུབ་འབའ་ཞིག་ཙམ་ལྡན་པས། །
དགེ་ཚུལ་དགེ་སློང་གནས་བརྟན་ཞེས་བྱ་བས། །
བནྡེ་རྣམས་ནི་དེ་ལྟར་རབ་བྱུང་ནས། །
ཁ་ཅིག་མདོ་སྡེ་འཆད་པར་བྱེད་ཅིང་འཇུག །
ལ་ལ་རོ་གཅིག་སེམས་ཀྱི་ཚུལ་འཛིན་མཐོང༌། །
ཁ་ཅིག་ཐེག་ཆེན་དེ་ལ་རྒྱུག་བྱེད་ཅིང༌། །
དེ་ནི་གཞུང་ལུགས་ཚད་མའི་བསྟན་བཅོས་ཡིན། །
བདེ་བ་དེ་ཉིད་ཅེས་བྱ་བ་ལ་སོགས་པའི་ཚིགས་སུ་བཅད་པ་གཉིས་ཀྱིས་སྟོན་ཏེ། བདེ་བ་ཡང་ཡིན་ལ་དེ་ཉིད་ཀྱང་ཡིན་པས་ན་བདེ་བ་དེ་ཉིད་ཅེས་བྱ་སྟེ། སེམས་ཉིད་དང་ཆོས་ཉིད་གཉུག་མ་དབྱེར་མེད་ཅིང་ལྷན་ཅིག་སྐྱེས་པ་དེ་ནི་རྣམ་པར་རྟོག་པའི་ཟུག་རྔུ་དང་བྲལ་བས་ན་བདེ་བ་ཡང་ཡིན་ལ། དེ་ཁོ་ན་ཉིད་ཀྱང་ཡིན་པས་ན་བདེ་བ་དེ་ཉིད་ཅེས་བྱའོ། །དེ་དང་བྲལ་བ་ནི་དེ་རྟོགས་པ་དང་མི་ལྡན་པའི་དོན་དང་ལྷན་ཅིག་སྐྱེས་པའི་དོན་མ་རྟོགས་ན་དཀའ་ཐུབ་དང་རྟོག་དཔྱོད་ལ་སོགས་པས་མི་གྲོལ་བྱ་བའི་དོན་ཏོ། །དེ་བས་ན་འདི་ལྷན་ཅིག་སྐྱེས་པའི་དོན་མ་རྟོགས་ན་བདེ་བ་དེ་ཁོ་ན་ཉིད་རྟོགས་པ་དང་བྲལ་ཞིང༌། ལུས་ཀྱི་དཀའ་ཐུབ་འབའ་ཞིག་ཙམ་དང་ལྡན་པའི་བསྣུན་དེ་རྣམས་ནི། རྟེན་དགེ་སློང་དེ་དགེ་ཚུལ་དུ་རབ་ཏུ་བྱུང༌། སྡེ་པ་ཐམས་ཅད་ཡོད་པར་སྨྲ་བ་དང༌། ཕལ་ཆེན་པ་དང༌། མང་པོས་བཀུར་བ་དང༌། གནས་བརྟན་པའི་སྡེ་པ་དང་བཞི་ལས་གང་ཡང་རུང་བ་དེ་ལྟར་རབ་ཏུ་བྱུང་ནས། ཁ་ཅིག་ཀློག་པ་ཐོས་བསམ་གྱི་འཁོར་ལོ་གཙོ་བོར་བྱས་ནས་མདོ་སྡེ་དང༌། འདུལ་བ་དང༌། མངོན་པ་རྣམས་འཆད་པར་བྱེད་ཅིང་འདུག །ལ་ལ་སྒོམ་པ་བསམ་གཏན་གྱི་འཁོར་ལོ་གཙོ་བོར་བྱས་ནས། ཏིང་ངེ་འཛིན་རོ་གཅིག་སེམས་ཀྱི་ཚུལ་འཛིན་བྱེད་ཅིང་འདུག །ཐེག་པ་ཆེན་པོ་ཁ་ཅིག་ནི་ཐེག་ཆེན་དེ་ལ་ཡིད་རྒྱུ་ཞིང༌། རྟོག་སྤྱོད་ཀྱིས་གཏན་ལ་འབེབས་པར་བྱེད་དེ། དེ་ཐམས་ཅད་ཀྱང་གཞུང་ལུགས་འཆད་ཅིང་སྟོན་པའི་ཆོས་ཀྱི་ཚུལ་ལྟར་བྱེད་པ་ཡིན་མོད་ཀྱི། ལྷན་ཅིག་སྐྱེས་པའི་དོན་རྟོགས་པའི་ཐབས་མ་ཡིན་པའི་ཕྱིར་གྲོལ་བར་མི་འགྱུར་ཞེས་བྱའོ། །
གསང་སྔགས་འབྲས་བུ་རྡོ་རྗེ་ཐེག་པའི་ལམ་གྱི་རྣམ་པར་རྟོག་པ་སྤང་བ་ནི།
གཞན་ཡང་དཀྱིལ་འཁོར་འཁོར་ལོ་མ་ལུས་བསྒོམ། །
ཁ་ཅིག་བཞི་པའི་དོན་འཆད་པ་ལ་ཞུགས། །
ལ་ལ་ནམ་མཁའི་ཁམས་ལ་རྟོག་པར་སྣང༌། །
གཞན་ཡང་སྟོང་ཉིད་ལྡན་པར་བྱེད་པ་དེ། །
ཕལ་ཆེར་མི་མཐུན་ཕྱོགས་ལ་ཞུགས་པ་ཡིན། །
གཞན་ཡང་ཞེས་བྱ་བ་ལ་སོགས་པའི་ཚིགས་སུ་བཅད་པ་གཅིག་དང༌། ཚིག་རྐང་པ་གསུམ་གྱིས་སྟོན་ཏེ། གཞན་གསང་སྔགས་ཀྱི་ཐེག་པའི་སྒོར་ཞུགས་པ་ཁ་ཅིག་དཀྱིལ་འཁོར་མ་ལུས་པ་དང༌། འཁོར་ལོ་མ་ལུས་པ་བསྒོམ་པར་བྱེད་དེ། དེ་ལ་དཀྱིལ་འཁོར་མ་ལུས་པ་ནི་རྟེན་གཞལ་ཡས་ཁང་གྲུ་བཞི་སྒོ་བཞི་ལ་སོགས་པར་ལྡན་པ་དང༌། རྟེན་པ་ལྷ་དང་ལྷ་མོའི་དཀྱིལ་འཁོར་གཙོ་བོ་དང༌། འཁོར་དང༌། སྒོ་བ་དང༌། ཕོ་ཉ་ལོགས་པ་མ་ལུས་པ་དང༌། འཁོར་ལོ་མ་ལུས་པ་ནི། སྤྱི་བོ་བདེ་བ་ཆེན་པོའི་འཁོར་ལོ་དང༌། མགྲིན་པ་ལོངས་སྤྱོད་ཀྱི་འཁོར་ལོ་དང༌། སྙིང་ཁ་ཆོས་ཀྱི་འཁོར་ལོ་དང༌། ལྟེ་བས་སྤྲུལ་པའི་འཁོར་ལོ་དང༌། གསང་གནས་བདེ་སྐྱོང་གི་འཁོར་ལོ་ལ་སོགས་པ་རྣམས་སུ་ཡིག་འབྲུ་དང་ཐིག་ལེ་འབར་འཛག་ལ་སོགས་པ་བསྒོམ་པར་བྱེད་དོ། ཁ་ཅིག་དབང་བཞི་པའི་དོན་འདི་ལྟ་བུ་ཡིན་ནོ་ཞེས་དཔེས་མཚོན་ཞིང་འཆད་པ་ལ་ཞུགས་སོ། །ལ་ལ་ནི་ལྟ་སྟངས་ཀྱི་སྦྱོར་བས་ལྟ་བ་རྟོགས་པར་འདོད་པས་ནམ་མཁའི་ཁམས་ལ་འབྲུ་ཚུགས་སུ་བལྟ་ཞིང་རྟོག་པ་དེ་དང་སེམས་ཀྱི་རང་བཞིན་མཉམ་པར་བལྟ་ཞིང་རྟོག་པར་སྣང་ངོ༌། །
གཞན་དག་སྟོང་པ་ཉིད་ལ་ལྟ་བར་བྱེད་པ་སྟེ། སྣོད་བཅུད་ཐམས་ཅད་ལྷ་དང་ལྷ་མོའི་དཀྱིལ་འཁོར་ལ་བརྒྱུད། དེ་གཙོ་བོ་ཡབ་ཡུམ་ལ། དེ་ཡབ་ཡུམ་གང་ཡང་རུང་བ་ལ། དེ་ས་བོན་ཡི་གེ་ལ། དེ་ཐིག་ལེ་ན་ད་ལ། དེ་མི་དམིགས་པའི་ཕྱོགས་ལ་ཞུགས་པ་ཡིན་ནོ། །ཤུ་ནྱ་ཏའི་སྔགས་བརྗོད་པ་ལ་སྟོང་པ་ཉིད་དུ་ལྟ་བར་བྱེད་དོ། །དེ་དག་ཀྱང་ཕལ་ཆེར་ལྷན་ཅིག་སྐྱེས་པ་རྟོགས་པའི་མི་མཐུན་པའི་ཕྱོགས་ལ་ཞུགས་པ་ཡིན་ནོ། །
ཐུན་མོང་དུ་དགག་པ་ནི།
ལྷན་ཅིག་སྐྱེས་བྲལ་གཞན་གང་གིས། །
མྱ་ངན་འདས་གང་སྒོམ་བྱེད་པ། །
དེ་དག་འགས་ཀྱང་དོན་དམ་ནི། །
ཅིག་ཤོས་འགྲུབ་པར་མི་འགྱུར་རོ། །
གང་ཞིག་གང་ལ་མོས་པར་གྱུར་པ་དེས། །
བསམ་གཏན་གནས་པས་ཐར་པ་ཐོབ་བམ་ཅི། །
ལྷན་ཅིག་ཅེས་པ་ཚིགས་སུ་བཅད་པ་ཕྱེད་དང་གཉིས་ཀྱིས་སྟོན་ཏེ། ཅིའི་ཕྱིར་ཐབས་འདི་དག་གིས་རྟོགས་པར་མི་འགྱུར་ཞེ་ན། སེམས་ཉིད་དང་ཆོས་ཉིད་ལྷན་ཅིག་སྐྱེས་པ་མ་བཅོས་པ་གཉུག་མའི་ལམ་དང༌། བླ་མ་ལ་སངས་རྒྱས་སུ་མཐོང་བ་དང་བྲལ་བའི་ཕྱིར་རོ། །དེ་ལྟར་ཕྱག་རྒྱ་ཆེན་པོ་མ་བཅོས་པའི་ལམ་དང༌། བླ་མའི་ལམ་མ་ཡིན་པའི་གང་ཟག་གཞན་གང་ཞིག་གིས་གཞན་བསྒོམ་བྱ་མྱ་ངན་ལས་འདས་པ་གང་ཞིག་བསྒོམ་པར་བྱེད་པ་དེ་དག་གིས་ཀྱང་དོན་དམ་ལྷན་ཅིག་སྐྱེས་པ་འགྲུབ་པར་མི་འགྱུར་རོ། །དོན་དམ་ཀྱང་ཡིན་ལ་ཅིག་ཤོས་ཀྱང་ཡིན་པས་དོན་དམ་ཅིག་ཤོས་འགྲུབ་པར་མི་འགྱུར་རོ། །
དེ་ཅིའི་ཕྱིར་ཞེ་ན། གང་ཞིག་ཐོབ་བྱ་མྱ་ངན་ལས་འདས་པ་ལ་མོས་ཤིང་ཞེན་པས་བསྒོམ་བྱ་སྒོམ་བྱེད་དུ་བསམ་གཏན་བྱེད་ན་དེ་ནི་བཟུང་བ་དང་འཛིན་པ་ལས་མ་འདས་པའི་ཕྱིར་རོ། །མྱ་ངན་འདས་པ་ནི་བཟུང་བ་དང་འཛིན་པས་ཐོབ་པར་བྱ་བ་མ་ཡིན་ཏེ། འོ་ན་ཅི་ཞེ་ན། འཛིན་པ་ལོག་པའི་སྒོ་ནས་སོ། །
མར་མེ་ཅི་དགོས་ལྷ་བཤོས་དེ་ཅི་དགོས། །
དེ་ལ་ཅི་བྱ་གསང་སྔགས་བསྟན་པ་ཅི་ཞིག་དགོས། །
འབབ་སྟེགས་འགྲོ་དང་དཀའ་ཐུབ་མི་དགོས་ཏེ། །
ཆུ་ལ་ཞུགས་པས་ཐར་པ་ཐོབ་བམ་ཅི། །
མར་མེ་ཅི་དགོས་ཞེས་བྱ་བའི་ཚིགས་སུ་བཅད་པ་གཅིག་གིས་སླར་མུ་སྟེ་གས་པའི་ལུགས་དགག་པ་བསྟན། ཡང་དག་པར་ན་ཆོས་ཉིད་ཀྱི་དོན་ལ་མར་མེ་དང་ལྷ་བཤོས་ལོགས་པ་ཅི་དགོས་པ་ཁོ་ནའོ། །ཅིའི་ཕྱིར་ཞེ་ན། དེ་ལ་ཅི་བྱ་སྟེ། དེ་ཁོ་ན་ཉིད་ཀྱི་དོན་དེ་ལ་ཅིར་ཡང་བྱར་མི་རུང་བའི་ཕྱིར་རོ། །རིག་བྱེད་ཀྱི་གསང་སྔགས་རྟེན་པ་དང༌། ཁྲུས་ཀྱི་འབབ་སྟེ་གས་སུ་འགྲོ་བ་དང༌། སྐྲ་འབལ་བ་ལ་སོགས་པ་དཀའ་ཐུབ་ཀྱང་ཅི་དགོས་ཏེ། རྒྱུ་མཚན་སྔ་མ་བཞིན་ནོ། །
གཞན་ཡང་མུ་སྟེགས་པ་དག་ནི་གང་ག་ལ་སོགས་པའི་ཆུ་བོ་ཆེན་པོ་དག་ནི་བསྟི་གནས་ཡིན་པས་དེར་ལུས་བསྐྱུར་ན་མཐོ་རིས་དང་ཐར་པ་ཐོབ་པར་འདོད་པས་ལུས་ཆུར་འཇུག་པར་བྱེད་མོད་ཀྱི། ཆུ་ལ་ཞུགས་པས་ཐར་པ་ཐོབ་ན་ནི་ཉ་དང་ཆུ་ཤྲིན་ཆུ་ནང་དུ་སྐྱེས་པ་ཆུ་ནང་དུ་རྒས་ལ། ཆུ་ནང་དུ་འཆི་བ་དེ་རྣམས་ཀྱང་ཅིའི་ཕྱིར་ཐར་པར་མི་འགྱུར། དེའི་ཕྱིར་ཆུ་ལ་ཞུགས་པས་ཐར་པ་ཐོབ་པའམ་ཅི་ཞེས་མ་རངས་ཤིང་བཞད་བགད་བྱེད་པའི་ཚིག་གིས་གསུངས་པའོ། །
དེ་ལྟར་ལམ་གཞན་གྱི་རྣམ་པར་རྟོག་པ་སྤངས་ནས། སྟོང་པ་དང་སྙིང་རྗེ་ཟུང་འཇུག་ལམ་གྱི་ངོ་བོ་མདོར་བཞག་པ་ནི།
སྙིང་རྗེ་དང་བྲལ་སྟོང་པ་ཉིད་ཞུགས་གང༌། །
དེས་ནི་ལམ་མཆོག་རྙེད་པ་མ་ཡིན་ནོ། །
འོན་ཏེ་སྙིང་རྗེ་འབའ་ཞིག་བསྒོམས་ན་ཡང༌། །
འཁོར་བ་འདིར་གནས་ཐར་པ་ཐོབ་མི་འགྱུར། །
གང་ཡང་གཉིས་པོ་སྦྱོར་བར་ནུས་པ་དེས། །
འཁོར་བར་མི་གནས་མྱ་ངན་འདས་མི་གནས། །
སྙིང་རྗེ་དང་ཞེས་པའི་ཚིགས་སུ་བཅད་པ་ཕྱེད་གཉིས་ཀྱིས་སྟོན་ཏེ། དེ་ལ་ཡང་ཚིགས་སུ་བཅད་པ་དང་པོས་ནི་སྟོང་པ་དང་སྙིང་རྗེ་ཡ་བྲལ་བའི་ཉེས་དམིགས་བསྟན་ལ། ཕྱི་མའི་ཕྱེད་ཀྱིས་སྟོང་པ་དང་སྙིང་རྗེ་ཟུང་དུ་འབྲེལ་བའི་ཕན་ཡོན་བསྟན་པར་ཤེས་པར་བྱའོ། །སྙིང་རྗེ་དང་བྲལ་བའི་སྟོང་པ་ཉིད་ཀྱི་ལམ་དུ་ཞུགས་པ་ནི་ཐེག་པ་ཆེན་པོ་པའི་ལམ་མཆོག་རྙེད་པ་མ་ཡིན་ནོ། །
འོ་ན་ཅི་ཞེ་ན། ཉན་ཐོས་དང་རང་རྒྱལ་བའི་ལམ་དུ་གོལ་བ་ཡིན་ནོ། །འོན་ཏེ་སྟོང་པ་དང་བྲལ་བའི་སྙིང་རྗེ་འབའ་ཞིག་བསྒོམས་ནའང༌། འཁོར་བ་འདིར་གནས་པར་འགྱུར་གྱི་ཐར་པ་ཐོབ་པར་མི་འགྱུར་སྟེ་སྙིང་རྗེ་ཐར་པའི་རྒྱུ་མ་ཡིན་པའི་ཕྱིར་རོ། །འཁོར་བ་འདིར་གནས་ཞེས་བྱ་བ་ནི་དངོས་ཀྱི་འབྲས་བུ་ཚངས་པ་དང་བརྒྱ་སྦྱིན་དང་འཁོར་ལོ་བར་བ་ལ་སོགས་པ་ཐོབ་ན་མཐོ་རིས་འདིར་ཞེས་བྱ་བ་ཡིན་ལ། འཁོར་བ་ནི་མཐོ་དམན་གྱི་ཉེས་དམིགས་དང་བཅས་པ་གསུངས་པའི་ཕྱིར་མཐར་ངན་སོང་ལ་སོགས་པར་འགྱུར་བའོ། །དེ་སྐད་དུ་ཡང༌། ཀླུ་སྒྲུས་ཀྱི་ཞལ་ནས། བྱམས་སོགས་རྨོངས་དང་འགལ་མེད་ཕྱིར། །ཉེས་པ་ཤིན་དུ་ཚར་བཅོད་མིན། །སྟོང་ཉིད་ལྟ་དང་དེ་འགལ་བས། །སྟོང་པ་ཉིད་ནི་བསྒོམ་པ་བྱ། །ཞེས་གསུངས་པ་ལྟ་བུའོ། །སྟོང་པ་དང་སྙིང་རྗེ་ཟུང་དུ་འཇུག་པ་ནི་ཐེག་པ་ཆེན་པོ་མི་གནས་པའི་མྱ་ངན་ལས་འདས་པ་ཐོབ་པ་ཡིན་ཏེ། སྟོང་ཉིད་རྟོགས་པས་ནི་འཁོར་བའི་མཐའ་ལ་མི་གནས་ཤིང༌། སྙིང་རྗེ་ནི་མྱ་ངན་ལས་འདས་པའི་མཐའ་ལ་མི་གནས་པ་ཡིན་ནོ། །དེ་ལ་སྤྱིར་སྟོང་པ་དང་སྙིང་རྗེ་ཡ་མ་བྲལ་བ་ཞེས་བྱ་བ་གང་ཟག་གཅིག་གི་རྒྱུད་ལ་བལྟོས་ནས་ཡ་མ་བྲལ་བ་དང༌། དུས་དེ་ཉིད་ཀྱི་ཚེ་ཡ་མ་བྲལ་བ་གཉིས་སུ་འགྱུར་སྟེ། རྒྱུད་གཅིག་ལ་ལྟོས་ནས་ཡ་མ་བྲལ་བ་ནི། རེས་འགའ་སེམས་ཅན་རང་རྒྱུད་པར་སྣང་ཞིང་སྙིང་རྗེ་སྐྱེ་ལ། དུས་ཕྱིས་སམ་རེས་འགའ་ནི་སེམས་ཅན་དུ་དམིགས་པ་དང་བྲལ་ཞིང་སྟོང་པ་འབའ་ཞིག་གི་དོན་ལ་འདུག་པ་སྟེ། དེས་ཀྱང་ཡ་མ་བྲལ་བ་ཙམ་དུ་འགྱུར་རོ། །
དུས་དེ་ཉིད་ཀྱི་ཚེ་ཡ་མ་བྲལ་བ་ནི། སྣང་སྟོང་རོ་གཅིག་དུ་སྣང་བའི་ཚེ་སེམས་ཅན་དུ་སྣང་བའི་ཆ་མ་དོར་ཞིང་སྙིང་རྗེ་དང་ཡང་ལྡན་ལ། དེ་ཉིད་ངོས་བཟུང་མེད་ཅིང་སྙིང་པོ་མེད་པ་སྟོང་པ་ཉིད་དུ་ཡང་སྣང་བའོ། །དེ་ནི་རྗེས་ཤེས་པ་ཡིན་ལ། མཉམ་བཞག་ལ་ནི་དང་པོ་སྙིང་རྗེ་མི་བཟོད་པ་བསྒོམས་ནས་དེའི་ངང་ལ་བཞག་ན། རང་གི་ངོ་བོ་མི་དམིགས་པ་སྟོང་པ་ཉིད་དང༌། ཉམས་སུ་མྱོང་བའི་ཆ་བརྩེ་བའི་རྣམ་པར་ཉམས་སུ་མྱོང་ངོ༌། །འབྲས་བུ་ནི་དམིགས་པ་མེད་པའི་ཐུགས་རྗེ་ཆེན་པོ་ཡིན་པས་འབྲས་བུ་ལ་རྒྱུའི་མིང་གིས་བཏགས་པ་སྟེ། འབྲས་བུ་གཟུགས་སྐུ་གཉིས་ཀྱིས་འཁོར་བ་མ་སྟོངས་བར་དུ་སེམས་ཅན་གྱི་དོན་མཛད་ཅིང༌། ཐུགས་རྗེ་ཆེན་པོས་འགྲོ་བའི་སྡུག་བསྔལ་ལས་བཟོད་པ་ལྟར་སྣང་བ་ཡིན་གྱི། དེ་ལྟར་མ་ཡིན་ན་ཐུབ་པ་ཆོས་སྐུ་ལ་རྟག་ཏུ་བཞུགས་པ་མ་ཡིན་པར་འགྱུར་བའི་ཕྱིར་རོ། །འདིར་མི་གནས་པ་ཞེས་བྱ་བ་ནི། སྟོང་པ་དང་སྙིང་རྗེ་ཟུང་འཇུག་གི་ལམ་དང་འབྲས་བུ་ཐམས་ཅད་འཁོར་བ་དང་མྱ་ངན་ལས་འདས་པའི་མཐའ་ལ་མི་གནས་པར་བརྗོད་ནུས་ཏེ། དེ་ལྟར་ལམ་གྱི་དུས་ན་སྟོང་པ་ཉིད་དུ་རྟོགས་པ་ནི་འཁོར་བའི་མཐའ་ལ་མི་གནས་ཏེ། འཁོར་བ་ནི་དངོས་པོ་ལ་མངོན་པར་ཞེན་པའི་རྩ་བ་ཅན་ཡིན་པའི་ཕྱིར་རོ། །མྱ་ངན་ལས་འདས་པའི་མཐའ་ནི་སྟོང་པ་ཉིད་ལ་གནས་ནས་སེམས་ཅན་གྱི་དོན་མི་འབྱུང་བའི་མཚན་ཉིད་ཅན་ཡིན་ལ། འདི་ནི་འཁོར་བར་སེམས་ཅན་གྱི་དོན་བྱེད་པའི་ཕྱིར། མྱ་ངན་ལས་འདས་པའི་མཐའ་ལ་མི་གནས་པ་ཡིན་ནོ། །འབྲས་བུའི་གནས་སྐབས་སུ་ཡང་ཆོས་སྐུའི་ངང་ལ་བཞུགས་པས་འཁོར་བའི་མཐའ་ལ་མི་གནས་པ་ཡིན་ལ། གཟུགས་སྐུ་གཉིས་ཀྱིས་འཁོར་བར་སེམས་ཅན་གྱི་དོན་མཛད་པ་རྒྱུན་མི་འཆད་པར་འབྱུང་བས་ན། མྱ་ངན་ལས་འདས་པའི་མཐའ་ལ་མི་གནས་པ་ཡིན་ནོ། །དེའི་ཕྱིར་རྣལ་འབྱོར་པ་གང་ཡང་རུང་བ་སྟོང་པ་དང་སྙིང་རྗེ་ཟུང་དུ་འཇུག་པར་ནུས་པ་དེ་ནི་ལམ་དང་འབྲས་བུ་ཐམས་ཅད་དུ་ཡང་འཁོར་བ་དང་མྱ་ངན་ལས་འདས་པའི་མཐའ་ལ་མི་གནས་པ་ཐེག་པ་ཆེན་པོ་མི་གནས་པའི་མྱ་ངན་ལས་འདས་པ་ཐོབ་པ་ཡིན་ནོ། །
འཕགས་པ་ཀླུ་སྒྲུས་ཀྱིས་ཀྱང༌། འཁོར་བ་མྱ་ངན་འདས་པ་ལ། །བདག་ཉིད་ཆ་དེ་མི་གནས་པས། །དེ་ཕྱིར་སངས་རྒྱས་རྣམས་ཀྱིས་ནི། །མི་གནས་མྱ་ངན་འདས་འདིར་བཤད། །ཅེས་གསུངས་སོ། །
སྟོང་པ་ཉིད་བྱེ་བྲག་ཏུ་བཤད་པ་ལ་གཉིས། ངོ་བོ་མདོར་བསྟན་པ་དང༌། དབྱེ་བ་རྒྱས་པར་བཤད་པའོ། །དང་པོ་ལ་བཞི་སྟེ། ཞེན་པ་སྤང་བ་གདམས་པ་སྤྱིར་བསྟན་པ་དང༌། རྟོགས་པ་ངེས་པའི་དོན་བྱེ་བྲག་ཏུ་བཤད་པ་དང༌། དེའི་རྐྱེན་བླ་མ་ལ་རག་ལས་པ་དང༌། བླ་མས་བསྟན་པའི་དོན་མངོན་དུ་གྱུར་པའི་དཔེའོ། །དང་པོ་ནི།
ཀྱེ་ལགས་གང་སྨྲས་བརྫུན་ཞིང་ལོག་པ་དེ་བོར་ལ། །
གང་ལ་ཞེན་པ་ཡོད་པ་དེ་ཡང་ཐོང༌། །
ཀྱེ་ལགས་ཞེས་པའི་ཚིག་རྐང་པ་གཉིས་ཀྱིས་བསྟན་ཏེ། ཇི་སྐད་དུ་སྔར་བཤད་པའི་ཚུལ་གྱིས་མུ་སྟེ་གས་པ་ཐར་པ་འདོད་པ་རྣམས་དང༌། སངས་རྒྱས་པ་ཐར་པ་འདོད་པ་རྣམས་ཀྱི་ལམ་དེ་དག་གིས་ཐར་པ་མི་ཐོབ་ན་ཇི་ལྟར་བསླབ་པར་བྱ་ཞེ་ན། ཀྱེ་ལགས་དེ་བོར་ལ། གང་ལ་ཞེན་པ་ཡོད་པ་དེ་ཡང་ཐོང་ཞེས་གསུངས་ཏེ། ཐར་པ་འདོད་པས་ནི་ཇི་སྐད་བཤད་པའི་ལམ་དང་གྲུབ་པའི་མཐར་འཛིན་པ་དེ་བོར་ལ། གང་ལ་ཞེན་པ་ཡོད་པ་དེ་ཡང་ཐོང་ཞེས་བྱའོ། །ཅིའི་ཕྱིར་ཞེ་ན། གང་སྨྲས་བརྫུན་པ་ཞེས་བྱ་སྟེ་ཞེན་པ་དང་བཅས་ཤིང་འཛིན་པ་དང་བཅས་པའི་ལམ་གང་སྨྲས་པ་དེ་ཐམས་ཅད་ནི་ཐར་པའི་ལམ་དུ་བརྫུན་པའི་ཕྱིར། དཔེར་ན་ལོང་བས་འདོད་པའི་གྲོང་དང་གྲོང་ཁྱེར་དུ་བགྲོད་པར་མི་ནུས་པ་བཞིན་ཞེས་བྱའོ། །
འདི་སྐད་དུ་སྟོན་ཏེ། ཕྱི་རོལ་མུ་སྟེགས་པ་དང་ནང་པ་སངས་རྒྱས་པའི་གྲུབ་མཐའ་འདི་དག་ཐམས་ཅད་ནི་བརྟགས་པ་ལ་ཞེན་པས་འཆིང་བ་ཡིན་ཏེ། དེ་ཡང་རང་ཉིད་ཀྱི་ལྟ་བ་ཁོ་ནས་འཆིང་བར་འགྱུར་གྱིས། མ་ཞེན་པའི་གཞན་གྱི་བལྟ་བས་ནི་མི་འཆིང་ངོ༌། །ཕལ་པ་རྣམས་ཀྱང་ལྷན་ཅིག་སྐྱེས་པའི་མ་རིག་པས་སླད་ནས་སྣང་བ་ལ་བདེན་ཞེན་དང་བཅས་ནས་འཆིང་བ་ཡིན་པས་གང་ལ་ཞེན་པ་ཡོད་པ་དེ་ཡང་ཐོང་ཞེས་གདམ། མ་མཛད་པར་སྤྱིར་གསུངས་པ་འདི་ནི་ཁྱད་པར་བྱེད་པ་ཡིན་པས་ཐ་ན་ཆོས་ཀྱི་སྐུ་ལ་འཛིན་པ་དང་ཞེན་པ་ཙམ་ཡང་མི་བྱའོ། །འཆིང་བའི་རྒྱུ་ཡུལ་བཟང་ངན་དང་སྟོང་མི་སྟོང་གིས་མ་བྱས་ཀྱི། འོ་ན་ཅི་ཞེ་ན་ཞེན་པས་ཉིད་ཀྱིས་སོ། །མ་ཞེན་པ་ནི་འཆིང་བར་མི་འགྱུར་སྟེ། འཛིན་པ་ལོག་པས་རྣམ་པར་གྲོལ་བའི་ཕྱིར་རོ། །ཆོག་མོད་ཀྱི། འོན་ཀྱང་ཕྱི་ལོངས་སྤྱོད་ལ་ཞེན་པ་དང༌། ནང་སེམས་ལ་ཞེན་པ་དང༌། གསང་བ་ཉམས་མྱོང་ལ་ཞེན་པ་དང༌། དེ་ཁོ་ན་ཉིད་ལྟ་སྒོམ་སྤྱོད་པ་འབྲས་བུ་ལ་ཞེན་པ་སྤང་བར་བྱའོ། །
འདི་དག་ལ་ཞེན་པ་སྤངས་པ་ཉིད་དུ་བྲམ་ཟེ་ཆེན་པོའི་བཞེད་པ་ཡིན་ཏེ། དེ་ཡང་ཕྱི་ལོངས་སྤྱོད་ལ་ཞེན་པ་སྤངས་པ་ནི། གྲོགས་དག་ཀྱེ་བོ་དམ་པ་ནི།
ཡུལ་གཉིས་བསྐྱོན་གྱིས་བཅིངས་པར་འགྱུར། །
ཡུལ་ལ་ཞེན་པས་འཆིང་བར་མ་བྱེད་ཅིག །
ཀྱེ་ཧོ་རྨོངས་རྣམས་མདའ་བསྣུན་གྱིས་སྨྲས་པ། །
ཉ་དང་ཕྱེ་ལེབ་གླང་ཆེན་བླང་པ་དང༌། །
འདི་ན་རི་དྭགས་བཞིན་དུ་བལྟ་བར་བྱོས། །
ཞེས་གསུངས་པ་ལྟ་བུའོ། །ནང་སེམས་ལ་ཆགས་པ་སྤང་བ་ཡང༌།
བསམ་གཏན་མེད་ཅིང་རབ་ཏུ་བྱུང་བ་དག་ཀྱང་མེད། །
ཁྱིམ་ན་གནས་ཤིང་ཆུང་མ་དག་དང་ལྷན་ཅིག་ཏུ། །
གང་ཞིག་ཡུལ་གྱི་དགའ་བས་བཅིངས་ལས་མི་གྲོལ་ན། །
མདའ་སྣུན་ང་ཡི་དེ་ཉིད་ཤེས་པ་མིན་ཞེས་སྨྲ། །
ཞེས་གསུངས་པ་དང༌། གསང་བ་ཉམས་མྱོང་ལ་ཞེན་པ་སྤང་བ་ཡང༌།
རང་བཞིན་དག་པའི་སེམས་ལ་བསམ་གཏན་དག་གིས་མི་སླད་སྟེ། །
བདག་ཉིད་བདེ་ལ་གནས་ཤིང་གདུང་བར་མ་བྱེད་ཅིག །
ཅེས་གསུངས་པ་དང༌། དེ་ཁོ་ན་ཉིད་ལྟ་སྒོམ་སྤྱོད་པ་འབྲས་བུ་ལ་ཞེན་པ་སྤང་བ་ཡང༌།
གལ་ཏེ་ཡིད་དུ་འོང་ངོ་སྙམ་པའི་སེམས། །
སྙིང་རྗེ་ལ་འབབ་པ་གཅེས་པར་བྱས་ན་ནི། །
ཏིལ་གྱི་ཤུན་པ་ཙམ་གྱི་ཟུག་རྔུས་ཀྱང༌། །
ནམས་ཀྱང་སྡུག་བསྔལ་འབའ་ཞིག་བྱེད་པར་ཟད། །
ཅེས་འཆད་པར་འགྱུར་བའི་ཕྱིར་རོ། །
རྟོགས་པ་ངེས་པའི་དོན་བྱེ་བྲག་ཏུ་བཤད་པ་ནི།
རྟོགས་པར་གྱུར་ན་ཐམས་ཅད་དེ་ཡིན་ཏེ། །
དེ་ལ་གཞན་པ་སུས་ཀྱང་ཤེས་མི་འགྱུར། །
ཀློག་པ་དེ་ཡིན་འཛིན་དང་སྒོམ་པ་དེ་ཡིན་ཏེ། །
བསྟན་བཅོས་སྙིང་ལ་འཆད་པའང་དེ་ཡིན་ནོ། །
རྟོགས་པར་གྱུར་ན་ཞེས་བྱ་བའི་ཚིགས་སུ་བཅད་པ་གཅིག་གིས་སྟོན་ཏེ། ཡང་ནི་ཆོས་ཉིད་རོ་གཅིག་གི་དོན་རྟོགས་པར་འགྱུར་ན་ཤེས་བྱ་མ་ལུས་པའི་རང་བཞིན་རྟོགས་པ་དེ་ཉིད་ཡིན་ཏེ། དེ་ལས་གཞན་ཞིག་སུས་ཀྱང་ཤེས་པར་མི་འགྱུར་རོ། །
དེ་ཅིའི་ཕྱིར་ཞེ་ན། ཆོས་ཐམས་ཅད་ལ་ནི་ཆོས་ཉིད་ཐ་དད་མེད་པ་ལ། རྟོགས་པར་གྱུར་ནའང་ཆོས་ཉིད་རྟོགས་པའི་ཕྱིར་རོ། །ཁོ་བོ་ནི་དོན་དེ་ལ་བསམས་ནས་རྟོགས་པ་སྐྱེད་མེད་པ་ཞེས་བྱ་བར་འདོད་པ་ཡིན་ལ། གཞན་དག་ནི་ཇེ་བཟང་ཆེ་བཟང་བསྐྱེད་དང་བཅས་པར་འདོད་དོ། །
གལ་ཏེ་ཆོས་ཉིད་རྟོགས་པ་ལ་བསྐྱེད་དང་བཟང་ངན་འདོད་ན་ནི། རྟོགས་པར་བྱ་བའི་ཆོས་ཉིད་ལ་བཟང་ངན་གཉིས་ཡོད་དམ་འོན་ཏེ་མེད། ཡོད་ན་ནི་ཆོས་ཐམས་ཅད་མཉམ་པ་ཉིད་དུ་སྟོན་པའི་ལུང་རིགས་ཐམས་ཅད་དང་འགལ་བར་འགྱུར་ལ། མེད་ན་ནི་རྟོགས་བྱ་ཆོས་ཉིད་ལ་གཉིས་མེད་བཞིན་དུ། རྟོགས་པའི་བློ་ལ་བཟང་ངན་གཉིས་ཡོད་པས་ཡུལ་དང་རྣམ་པ་མི་མཐུན་པའི་ཕྱིར་དོན་དེ་རྟོགས་པ་མ་ཡིན་པར་འགྱུར་སྟེ། དུང་དཀར་པོ་ལ་སེར་པོར་རྟོག་པའི་བློ་བཞིན་ཞེས་བྱའོ། །
ཡང་ན་རྟོགས་པར་འགྱུར་ན་རྟོགས་པ་པོ་ཐམས་ཅད་ཀྱི་རྟོགས་ཡུལ་ཆོས་ཉིད་དངོས་པོའི་གནས་ལུགས་གཅིག་པུ་དེ་ཡིན་ཏེ། ཆོས་ཉིད་དངོས་པོའི་གནས་ལུགས་གཅིག་པུ་དེ་ལས་གཞན་ཞིག་སུས་ཀྱང་ཤེས་པར་མི་འགྱུར་སྟེ། ཆོས་ཉིད་གཅིག་པོ་དེ་ལས་གཞན་མེད་པའི་ཕྱིར་ཞེས་བྱའོ། །དེའི་ཕྱིར་རྣལ་འབྱོར་པའི་རྟོགས་པ་མར་ལ་མི་དམའ། སངས་རྒྱས་ཀྱི་དགོངས་པ་ཡར་ལ་མི་མཐོ། ཆོས་ཐམས་ཅད་ཀྱི་ཆོས་ཉིད་རོ་གཅིག་ཏུ་རྟོགས་པ་འདི་ཉིད་ལས་ཐ་དད་པའི་ནི་ཆོས་སྐུ་རྙེད་པར་མི་འགྱུར་རོ། །དེ་ལྟར་རྟོགས་ན་ཐོས་བསམ་སྒོམ་གསུམ་མཐར་ཕྱིན། མན་ངག་གི་བྱ་བ་ཟད་དེ། ཀློག་པ་ཐོས་པ་དང༌། འཛིན་པ་བསམ་པ་དང༌། ཏིང་ངེ་འཛིན་བསྒོམ་པ་ཡང་དེ་ཡིན་ཏེ། དེ་དག་གི་དོན་རྫོགས་པའོ། །བསྟན་བཅོས་སྙིང་ལ་འཆད་པ་ཡང་དེ་ཡིན་ཏེ། མན་ངག་གི་དགོས་པ་མེད་པའང་དེ་ཡིན་ནོ། །
དེའི་རྐྱེན་བླ་མ་ལ་རག་ལས་པ་ནི།
དེ་མི་མཚོན་པའི་ལྟ་བ་ཡོད་མིན་ཏེ། །
འོན་ཀྱང་གཅིག་བུ་བླ་མའི་ཞལ་ལ་ལྟོས་པ་ཡིན། །
དེ་མི་མཚོན་པའི་ཞེས་བྱ་བའི་ཚིག་རྐང་པ་གཉིས་ཀྱིས་སྟོན་ཏེ། ཆོས་ཉིད་དངོས་པོའི་གནས་ལུགས་དེ་མི་མཚོན་ཞིང་རྟོགས་པར་མི་འདོད་པའི་ལྟ་བ་ཡོད་པ་མ་ཡིན་ནོ། །འོ་ན་ལྟ་བ་དང་གྲུབ་པའི་མཐའ་དེ་དག་ཐམས་ཅད་ཀྱིས་རྟོགས་པར་མི་འགྱུར་རམ་ཞེ་ན། འོན་ཀྱང་ཅིག་ཏུ་བླ་མའི་ཞལ་ལ་ལྟོས་པ་ཡིན་པས་བླ་མ་མཚན་ཉིད་དང་ལྡན་པ་དང་མ་འཕྲད་ཅིང་བསྙེན་མ་བསྐུར་བར་རྟོགས་པར་མི་འགྱུར་རོ། །
དེ་ཅིའི་ཕྱིར་ཞེ་ན། རྟོག་དཔྱོད་དང་ལྡན་པའི་མཁས་པས་ཀྱང་ཚིག་གི་རྗེས་སུ་འབྲངས་ནས་སྤྱིའི་རྣམ་པ་ཙམ་ཞིག་བློས་ངེས་པར་བྱས་ཀྱང༌། དོན་རང་གི་མཚན་ཉིད་ཉམས་སུ་མ་མྱོང་བས་རྣམ་པར་མི་གྲོལ་བ་ཡིན་ནོ། །
བླ་མས་བསྟན་པའི་དོན་མངོན་དུ་གྱུར་པའི་དཔེ་ནི།
བླ་མའི་སྨྲས་པ་གང་གི་སྙིང་ཞུགས་པ། །
ལག་པའི་མཐིལ་དུ་གནས་པའི་གཏེར་མཐོང་འདྲ། །
བླ་མས་སྨྲས་པ་ཞེས་བྱ་བའི་ཚིགས་སུ་བཅད་པ་ཕྱེད་ཀྱིས་སྟོན་ཏེ། བླ་མ་མཚན་ཉིད་དང་ལྡན་པ་དང་མ་འཕྲད་པར་གྲུབ་མཐའི་རྟོག་སྤྱོད་ཐམས་ཅད་ཀྱིས་སྤྱིའི་རྣམ་པ་ཙམ་ཞིག་ངེས་ཀྱང༌། དོན་རང་གི་མཚན་ཉིད་མངོན་དུ་མ་གྱུར་པས་མ་གྲོལ་བ་ཡིན་ན། བླ་མས་བསྟན་པའི་དོན་མངོན་དུ་གྱུར་པ་ཇི་ལྟ་བུ་ཞེ་ན། བླ་མས་སྨྲས་པ་གང་གི་སྙིང་ཞུགས་པ། །ལག་པའི་མཐིལ་དུ་གནས་པའི་གཏེར་མཐོང་འདྲ། །ཞེས་བྱ་བ་གསུངས་ཏེ། ལག་པའི་ཐིལ་དུ་གནས་པའི་གཏེར་མཐོང་བ་ལ་ཆོས་བཞི་དང་ལྡན་ཏེ། རང་ཉིད་ལ་ཡོད་པ་དང༌། དགོས་འདོད་འབྱུང་བ་དང༌། ཉེ་རིང་རན་པས་གསལ་བ་དང༌། གཞན་གྱིས་འཕྲོག་པར་མི་ནུས་པའོ། །
དེ་བཞིན་དུ་སེམས་དང་ཆོས་ཉིད་གཉུག་མ་ལྷན་ཅིག་སྐྱེས་པ་དེ་རང་ལ་ཡོད་པ་དང༌། དེ་རྟོགས་པ་ལ་རང་དང་གཞན་གྱི་དགོས་འདོད་འབྱུང་བ་དང༌། རྟོགས་པ་མངོན་དུ་གྱུར་པ་དེ་ཤིན་ཏུ་གསལ་བ་དང༌། གཞན་གང་གིས་ཀྱང་འཕྲོག་པར་མི་ནུས་པའོ། །
དབྱེ་བ་རྒྱས་པར་བཤད་པ་ལ་ལྔ་སྟེ། འཇིག་རྟེན་པའི་རྣམ་པར་རྟོག་པ་སྤང་བ་དང༌། བསམ་གཏན་གྱི་དྲི་མ་སྤང་བ་དང༌། སེམས་རྩ་བ་བཅད་པའི་མན་ངག་དང༌། འཆིང་གྲོལ་གྱི་རྣམ་པར་བཞག་པ་སྤྱིར་བསྟན་པ་དང༌། གྲོལ་བར་བྱེད་པའི་ཐབས་བྱེ་བྲག་ཏུ་བཤད་པའོ། །དང་པོ་ནི།
གཉུག་མའི་རང་བཞིན་བྱིས་པས་མ་མཐོང་བར། །
འཁྲུལ་པས་བྱིས་པ་བསླུས་ཞེས་མདའ་བསྣུན་སྨྲ། །
བསམ་གཏན་མེད་ཅིང་རབ་ཏུ་འབྱུང་བ་མེད། །
ཁྱིམ་ན་གནས་ཤིང་ཆུང་མ་དག་དང་ལྷན་ཅིག་ཏུ། །
གང་ཞིག་ཡུལ་གྱི་དགའ་བས་བཅིངས་ལས་མི་གྲོལ་ན། །
མདའ་བསྣུན་ང་ནི་དེ་ཉིད་ཤེས་པ་ཡིན་ཞེས་སྨྲ། །
གཉུག་མའི་རང་བཞིན་ཞེས་བྱ་བའི་ཚིགས་སུ་བཅད་པ་ཕྱེད་དང་གཉིས་ཀྱིས་སྟོན་ཏེ། གཉུག་མ་ཡང་ཡིན་ལ། རང་བཞིན་ཡང་ཡིན་པས་གཉུག་མའི་རང་བཞིན་ཏེ་གཉུག་མ་དང་རྣལ་མ་མ་བཅོས་པ་ཞེས་བྱ་བ་ནི་རྣམ་གྲངས་སོ། །བྱིས་པ་ནི་བརྡ་དང་དོན་ལ་མི་མཁས་པ་སྟེ། ཆོས་ཉིད་རྟོགས་པར་བྱེད་པའི་བརྡ་ཡང་མི་ཤེས། དོན་ཡང་མ་རྟོགས་ལ། ཉེས་པར་སེམ་པ་དང་ཉེས་པར་སྤྱོད་པ་དང་ལྡན་པ་དག་གོ །བྱིས་པས་མ་མཚོན་པ་ནི་མ་རྟོགས་པ་སྟེ། གཉུག་མའི་རང་བཞིན་མ་རྟོགས་པས་འཁྲུལ་ཞེས་བྱའོ། །དེས་ན་དོན་ནི་བྱིས་པ་སོ་སོ་སྐྱེ་བོ་རྣམས་གཉུག་མའི་རང་བཞིན་མ་རྟོགས་པས་འཁྲུལ་པས་སླུ་བར་བྱེད་དོ་ཞེས་མདའ་སྣུནསྨྲ་བར་བྱེད་དོ། །
ཇི་ལྟར་ཞེ་ན། འཇིག་རྟེན་འདི་ན་བསམ་གཏན་བྱེད་པ་མེད་ཅིང་རབ་ཏུ་བྱུང་བའི་ང་མེད་ལ། ཁྱིམ་ན་གནས་ཤིང་ཆུང་མ་དག་དང་ལྷན་ཅིག་ཏུ་ཡུལ་གྱི་དགའ་བ་ལ་ཞེན་ཅིང་བཅིངས་པ་ལས་མི་གྲོལ་ལན་དེ་ཁོ་ན་ཉིད་ཀྱི་དོན་སེམས་ལྷན་སྐྱེས་པ་མི་རྟོགས་སོ་ཞེས་མདའ་བསྣུན་སྨྲ་ཞེས་བྱ་བའོ། །དེའི་ཕྱིར་འཇིག་རྟེན་གྱི་ཡུལ་ལ་ཞེན་པའི་རྣམ་པར་རྟོག་པ་འདི་སྤང་བར་བྱའོ། །
བསམ་གཏན་གྱི་དྲི་མ་སྤང་བ་ལ་གཉིས་ཏེ། བསམ་གཏན་གྱི་དྲི་མ་སྤང་བ་དངོས་ཀྱི་དོན་དང༌། དྲི་མ་མེད་པའི་ལམ་ཉམས་སུ་བླང་པའི་ཐབས་སོ། །དང་པོ་ལ་བཞི་སྟེ། མངོན་གྱུར་ལྐོག་གྱུར་ལ་དམིགས་སུ་མི་རུང་བ་དང༌། སྣོད་དུ་མ་གྱུར་པ་ལ་ཐུགས་རྗེ་སྐྱེ་བའི་རྣམ་པ་དང༌། ཆོས་ཉིད་བསམ་གཏན་གྱི་ཡུལ་མ་ཡིན་པ་དང༌། སྐབས་ཀྱི་དོན་བསྡུ་བའོ། །དང་པོ་ནི།
གལ་ཏེ་མངོན་དུ་གྱུར་ན་བསམ་གཏན་ཅི། །
གལ་ཏེ་ལྐོག་ཏུ་གྱུར་ན་མུན་པ་འཇལ། །
ལྷན་ཅིག་སྐྱེས་པའི་རང་བཞིན་དེ་ཉིད་ནི། །
དངོས་དང་དངོས་པོ་མེད་པ་མ་ཡིན་ཏེ། །
མདའ་བསྣུན་འོ་དོད་རྟག་ཏུ་འབོད་པར་བྱེད། །
གལ་ཏེ་མངོན་དུ་གྱུར་ན་ཞེས་བྱ་བའི་ཚིགས་སུ་བཅད་པ་གཅིག་དང༌། རྐང་པ་གཅིག་གིས་སྟོན་ཏེ། གལ་ཏེ་ཆོས་ཉིད་བློའི་བསྒོམ་བྱ་ཡིན་ན་མངོན་དུ་གྱུར་པ་ཅིག་བསྒོམ་མམ། འོན་ཏེ་ལྐོག་ཏུ་གྱུར་པ་བསྒོམ། །དེ་ལ་གལ་ཏེ་མངོན་དུ་གྱུར་ན་བསམ་གཏན་ཅི་དགོས་ཏེ་བུམ་པ་ལ་སོགས་པ་མངོན་སུམ་དུ་གྱུར་པ་ནི་སྒོམ་པ་ལ་མི་ལྟོས་པ་བཞིན་ནོ། །ཅི་སྟེ་ལྟོས་ན་ཐུག་པ་མེད་པར་སྒོམ་དགོས་པར་འགྱུར་རོ། །ཇི་སྟེ་ལྐོག་ཏུ་གྱུར་པ་ཡིན་ན་ནི་མུན་ཁུང་གི་རྫས་ཡོད་མེད་ཐེ་རྩོམ་ཟ་བ་ལ་བློས་འཇལ་ཅིང་ལག་པས་ཉུལ་བ་ལྟར་རྟོགས་པར་མི་འགྱུར་རོ། །དེའི་ཕྱིར་ལྷན་ཅིག་སྐྱེས་པའི་རང་བཞིན་དེ་ཉིད་དངོས་པོ་མ་ཡིན་པས་མངོན་སུམ་གྱིས་རྟོགས་པར་བྱ་བ་མ་ཡིན་ལ། དངོས་མེད་མ་ཡིན་པས་རྟགས་ཀྱིས་རྟོགས་པར་བྱ་བ་མ་ཡིན་ཏེ། །རྟོག་གེའི་ཚད་མ་གཉིས་ཀྱི་ཡུལ་མ་ཡིན་ནོ། །ཡང་ན་དངོས་པོ་དང་དངོས་མེད་དེ་རྟག་པ་དང་ཆད་པ་མ་ཡིན་ཏེ་ཞེས་མདའ་བསྣུན་དོད་འབོད་ཅིང་གླུ་ལེན་པར་བྱེད་དོ། །དེས་ན་བློས་དམིགས་པར་བྱ་བའི་མཚན་ཉིད་ཅན་གྱི་བསམ་གཏན་ནི་དོར་བར་བྱའོ། །
སྣོད་དུ་མ་གྱུར་པ་ལ་ཐུགས་རྗེ་སྐྱེ་བའི་རྣམ་པ་ནི།
གང་ཞིག་བླངས་ནས་སྐྱེ་ཤི་གནས་གྱུར་པ། །
དེ་ཉིད་བླངས་ནས་བདེ་ཆེན་མཆོག་གྲུབ་ཅེས། །
སྐད་གསང་མཐོན་པོས་མདའ་བསྣུན་སྨྲ་བྱེད་ཀྱང༌། །
བྱོལ་སོང་འཇིག་རྟེན་མི་གོ་ཇི་ལྟར་བྱ། །
གང་ཞིག་ཅེས་བྱ་བའི་ཚིགས་སུ་བཅད་པ་གཅིག་གིས་སྟོན་ཏེ། རྟེན་དལ་འབྱོར་གྱི་ལུས་ཀྱི་ཆུ་བོ་སྐྱེ་རྒ་ན་འཆིའི་རྦ་ཀློང་འཁྲུག་ཅིང་མི་རྟག་པ་འདི་ལྟ་བུ་ཐོབ་པའི་དུས་འདིར་ཕྱག་རྒྱ་ཆེན་པོ་བདེ་བ་མཆོག་གི་དངོས་གྲུབ་བསྒྲུབ་པར་བྱའོ། །ཞེས་སྐད་གསང་སྟོད་དེ་མདའ་བསྣུན་སྨྲ་བར་བྱེད་ཀྱང༌། བྱོལ་སོང་དང་འདྲ་བའི་འཇིག་རྟེན་འདི་དག་ནི་ཅི་ལ་ཡང་མི་སེམས་ཤིང་མི་གོ་བ་འདི་ཇི་ལྟར་བྱ་ན་སྙམ་དུ་ཐུགས་རྗེ་ཆེན་པོས་མ་བཟོད་པ་ཡིན་ནོ། །
འདིར་ཚིག་གི་དོན་ཅུང་ཟད་བརྗོད་པར་བྱ་སྟེ། དེ་ལ་བདེ་ཆེན་མཆོག་གྲུབ་ཅེས་མདའ་བསྣུན་སྨྲ་བར་བྱེད་ཀྱང༌། འཇིག་རྟེན་མི་གོ་ཇི་ལྟར་བྱ་ཞེས་ཚིག་རྣམ་པར་སྦྱར་རོ། །དུས་ནམ་གྱི་ཚེ་བསྒྲུབ་པར་བྱ་སྙམ་ན། གང་ཞིག་དང་འབྲེལ་བ་དེ་ཉིད་བླངས་ནས་ཞེས་བྱའོ། །རྟེན་དལ་འབྱོར་གྱི་མི་ལུས་དེ་ཉིད་བླངས་ནས་ཇི་སྲིད་འཚོའི་བར་འདིར་ཞེས་བྱའོ། །དལ་འབྱོར་གྱི་ལུས་དེ་ཡང་ཅི་འདྲ་བ་ཅིག་སྙམ་ན། སྐྱེ་ཤི་གནས་གྱུར་པ་ཞེས་བྱ་བ་གསུངས་སྟེ། ཤི་བ་ནི་འཆི་བའི་དོན་ནོ། །གནས་གྱུར་པ་ཞེས་བྱ་བ་འདས་ནི་རྒས་པ་དང་ན་བ་ཡང་འཛིན་པར་བྱེད་དོ། །དེ་ལྟར་ན་སྐྱེ་བ་དང་ན་བ་དང་རྒ་བ་དང་འཆི་བའི་ཆོས་ཅན་གྱི་དལ་འབྱོར་གྱི་ལུས་ཞེས་བྱ་བར་འགྱུར་རོ། །
འོ་ན་དལ་འབྱོར་གྱི་ལུས་སྐྱེ་རྒ་ན་འཆི་མཚོན་པ་ལ་དགོས་པ་ཅི་ཡོད་སྙམ་ན། མི་རྟག་པ་དང་སྡུག་བསྔལ་བའི་ཆོས་ཅན་དུ་བསྟ ན་པས་སྐྱོ་བ་སྐྱེ་བར་འོང་བའི་ཕྱིར་རོ། །བདེ་བ་ཆེན་པོ་ནི་རྣམ་པར་རྟོག་པའི་ཟུག་རྔུ་ཐམས་ཅད་དང་བྲལ་བའོ། །དེ་ཉིད་ནི་མཆོག་ཡིན་ཏེ། ཟག་པ་དང་མ་བྲལ་བའི་བདེ་བ་ཐམས་ཅད་ནི་འདུ་བྱེད་ཀྱི་སྡུག་བསྔལ་དང་མ་བྲལ་བའི་ཕྱིར་རོ། །ཀྱང་ཞེས་བྱ་བ་ནི་མི་མཐུན་པའི་ཕྱོགས་ཀྱི་རྐྱེན་གྱི་ཚིག་སྟེ། སྐད་གསང་འཐོན་པོས་སྨྲས་ཕན་ཆད་གོ་བར་ཐང་ཡང་མི་གོ་ཞེས་བྱའོ། །དེ་ཉིད་ཀྱིས་བྱོལ་སོང་དང་འདྲ་བས་ན་བྱོལ་སོང་ཞེས་བརྗོད་དོ། །
ཆོས་ཉིད་བསམ་བརྗོད་ཀྱི་ཡུལ་མ་ཡིན་པ་ནི།
བསམ་གཏན་བྲལ་བས་ཅི་ཞིག་བསམ་བྱར་ཡོད། །
བརྗོད་དུ་མེད་གང་ཇི་ལྟར་བཤད་དུ་ཡོད། །
སྲིད་པའི་ཕྱག་རྒྱས་འགྲོ་བ་མ་ལུས་བསླུས། །
རང་བཞིན་གཉུག་མ་སུས་ཀྱང་བླངས་པ་མེད། །
རྒྱུད་མེད་སྔགས་མེད་བསམ་བྱ་བསམ་གཏན་མེད། །
དེ་ཀུན་རང་ཡིད་འཁྲུལ་བར་བྱེད་པའི་རྒྱུ། །
བསམ་གཏན་བྲལ་བས་ཞེས་བྱ་བའི་ཚིགས་སུ་བཅད་པ་ཕྱེད་དང་གཉིས་ཀྱིས་སྟོན་ཏེ། སེམས་ཉིད་དང་ཆོས་ཉིད་དབྱེར་མེད་པའི་ལྷན་ཅིག་སྐྱེས་པ་ལ་ནི་བསམ་གཏན་དང་བྲལ་སྟེ། དེ་བས་ན་འདིར་ཅི་ཞིག་བསམ་བྱར་ཡོད་པས་བསམ་གཏན་དུ་བྱེད། ཅུང་ཟད་ཀྱང་བསམ་དུ་མེད་པས། བསམ་གཏན་དུ་བྱེད་པ་མ་ཡིན་ནོ། །ལྷན་ཅིག་སྐྱེས་པ་གཉུག་མའི་དོན་ཅུང་ཟད་ཀྱང་བརྗོད་དུ་མེད་ཅིང་བརྗོད་པའི་ཡུལ་ལས་འདས་པ་དེ་ལ་ནི་ཇི་ལྟར་བཤད་དུ་ཡོད་དེ། ཚིག་དང་ཐ་སྙད་གང་ཡང་མི་འཇུག་གོ །དེའི་ཕྱིར་འདི་ནི་གཞན་གྱི་སྒྲའི་སྒོ་ནས་རྟོགས་པར་བྱ་བ་མ་ཡིན་པས། རེ་ཞིག་སོ་སོ་རང་གི་རིག་པ་ཞེས་ཐ་སྙད་བཏགས་པ་ཡིན་ནོ། །དེ་ལྟར་ཡིན་མོད་ཀྱི། སྲིད་པའི་ཕྱག་རྒྱ་བདག་ཏུ་འཛིན་པས་འགྲོ་བ་མ་ལུས་པ་བསླུས་པ་ཡིན་ལ། དེ་ཡང་རང་བཞིན་གཉུག་མའི་དོན་སུས་ཀྱང་མ་རྟོགས་པས་བསླུས་པ་ཡིན་ནོ། །རང་བཞིན་གཉུག་མའི་དོན་ལ་ནི་སྔར་བཤད་པའི་ཚུལ་གྱིས་རྒྱུད་མེད་སྔགས་མེད་བསམ་བྱ་བསམ་གཏན་མི་བྱེད་བསམ་གཏན་མེད། རྒྱུད་ལ་སོགས་པ་དེ་ཀུན་ནི་སྤྲོས་པས་རང་ཡིད་འཁྲུལ་པར་བྱེད་པའི་རྒྱུ་ཡིན་ནོ། །
སྐབས་ཀྱི་དོན་བསྡུ་བ་ནི།
རང་བཞིན་དག་པའི་སེམས་ལ་བསམ་གཏན་དག་གིས་མི་བསླད་དེ། །
བདག་གི་དེ་ཉིད་བདེ་ལ་གནས་ཤིང་གདུང་བར་མ་བྱེད་ཅིག །
རང་བཞིན་དག་པའི་ཞེས་བྱ་བའི་ཚིག་རྐང་གཉིས་ཀྱིས་སྟོན་ཏེ། རང་བཞིན་གྱིས་རྣམ་པར་དག་པའི་སེམས་ལ་ནི་བསམ་གཏན་དག་གིས་མི་སླད་དེ་བསླད་པར་མི་ནུས་སོ། །འོན་ཀྱང་ཉམས་ལ་ཞེན་ན་འཆིང་བ་ཡིན་པས། བདག་ཉིད་བདེ་བ་དང་གསལ་བ་དང་མི་རྟོག་པ་ལ་གནས་ཤིང་ཡིད་གདུང་བ་དང་ཞེན་པར་མ་བྱེད་ཅིག །ཞེན་ན་སྲིད་པ་གསུམ་གྱི་ར་བ་ལས་རྒལ་པར་མི་ནུས་ཤེས་བྱ་བའོ། །ཡང་ན་རང་བཞིན་དག་པའི་སེམས་ལ་བསམ་གཏན་དག་གིས་མི་སླད་དེ་ཤེས་བྱ་སྟེ། བདག་ཉིད་བདེ་ལ་གནས་ཤིང་གདུང་བར་མ་བྱེད་ཅིག་ཅེས་བྱ་བ་ནི་སྔ་མ་བཞིན་ནོ། །
དྲི་མ་མེད་པའི་ལམ་ཉམས་སུ་བླང་བའི་ཐབས་ལ་བདུན་ཏེ། ཚོགས་ཀྱི་འཁོར་ལོའི་སྤྱོད་པ་དང༌། མཉམ་ཉིད་རྟོགས་པའི་ལྟ་བ་དང༌། དབང་པོ་རང་ལོག་གི་རྣལ་འབྱོར་དང༌། འཆི་བ་དམིགས་མེད་ཀྱི་ཡེ་ཤེས་དང༌། འཁོར་འདས་རོ་གཅིག་གི་བསམ་གཏན་དང༌། བརྗོད་དུ་མེད་པའི་དོན་དང༌། མཐོང་བ་མེད་པའི་དཔེའོ། །དང་པོ་ནི།
ཟ་ཞིང་འཐུང་ལ་གཉིས་སྤྲོད་ཀྱིས་དགའ་ཞིང༌། །
རྟག་ཏུ་ཡང་དང་ཡང་དུ་འཁོར་ལོ་འགེངས། །
ཆོས་འདི་ལྟ་བུས་འཇིག་རྟེན་ཕ་རོལ་འགྲུབ་འགྱུར་ཏེ། །
རྨོངས་པ་འཇིག་རྟེན་མགོན་པོར་རྡོག་པས་མནན་ནས་སོང༌། །
གང་དུ་རླུང་དང་སེམས་ནི་མི་རྒྱུ་ཞིང༌། །
ཉི་མ་ཟླ་བ་འཇུག་པ་མེད་གྱུར་པ། །
མི་ཤེས་པ་དག་གནས་དེ་དབུགས་ཕྱུང་ཅིག །
མདའ་བསྣུན་གྱིས་ནི་མན་ངག་ཐམས་ཅད་བསྟན་ནས་སོང༌། །
ཟ་ཞིང་ཞེས་བྱ་བ་ལ་སོགས་པའི་ཚིགས་སུ་བཅད་པ་གཉིས་ཀྱིས་སྟོན་ཏེ། ཟ་འཐུང་ནི་ལོངས་སྤྱོད་ཚོགས་ཀྱི་བཟའ་བཏུང་ངོ༌། །གཉིས་སྤྲོད་པ་ནི་རྡོ་རྗེ་པདྨའོ། །གང་དུ་ནི་སྙོམས་པར་ཞུགས་པའི་དུས་གང་དུའོ། །ཉི་མ་ཟླ་བ་ནི་བྱང་ཆུབ་ཀྱི་སེམས་དཀར་དམར་རོ། །གཞན་བར་འཕྲད་པར་ཟད་དོ། །ཡང་ན་ནི་འདི་བརྩོན་པ་རྒྱུན་མི་འཆད་པར་བསྒོམ་པ་འཁོར་ལོ་ལྟ་བུ་ཡིན་ཏེ། སྣང་བ་སེམས་སུ་ཤེས་པས་ཟ་བ་དང༌། སེམས་ཉིད་སྟོང་པར་ཤེས་པས་འཐུང་བ་དང༌། སྣང་སེམས་སྐྱེ་བ་མེད་པར་རོ་གཅིག་པས་གཉིས་སྤྲོད་ཀྱི་དགའ་བ་དེ་ལྟ་བུའི་མན་ངག་ནི་མ་ཡེངས་པར་བསྒོམ་པ་སྟེ་དཔའ་བོ་གཡུལ་ངོར་ཞུགས་པ་མཚོན་ཆའི་འཁོར་ལོ་བསྐོར་བའམ། སྐྱེས་བུ་ཟོ་ཆུའི་འཁོར་ལོ་འདྲེན་པ་བཞིན་ནོ། །དེ་ལ་དཔའ་བོ་གཡུལ་ངོར་ཞུགས་པ་ནི་མ་ཡེངས་པ་ཁོ་ནར་བྱ་སྟེ་ཡེངས་ན་མཚོན་གྱིས་བསྣུན་པའི་ཕྱིར་རོ། །དེ་བཞིན་དུ་མ་ཡེངས་པར་བསྒོམ་པར་བྱ་བ་ཁོ་ན་ཏེ། ཡེངས་ན་ཐ་མལ་གྱི་རྣམ་པར་རྟོག་པའི་མཚོན་གྱིས་བསྣུན་པའི་ཕྱིར་རོ། །ཟོ་ཆུའི་འཁོར་ལོ་བསྐྱོད་པ་ཡང་མ་ཡེངས་པར་བྱེད་དེ། ཡེངས་ན་བརྟོག་ཐབས་བསྐྱོད་པ་ནོར་ནས་རང་འཁྲོན་པར་ལྟུང་ངོ༌། །དེ་བཞིན་དུ་འདི་ལ་ཡང་གདམས་ངག་མ་ཡེངས་པར་བསྒོམ་པའོ། །བརྩོན་པ་རྒྱུན་མི་འཆད་པར་བསྒོམ་པ་འཁོར་ལོ་ལྟ་བུའི་ཆོས་འདི་ལྟ་བུས་ནི་འཇིག་རྟེན་ཕ་རོལ་མྱ་ངན་ལས་འདས་པའི་སྐམས་འགྲུབ་པར་འགྱུར་ཏེ། རྨོངས་པའི་འཇིག་རྟེན་གྱི་མགོ་བོར་བརྩོན་འགྲུས་ཀྱི་བརྟོག་པས་མནན་ནས་སོང་བ་ཡིན་ནོ། །དེ་ལྟར་གདམས་ངག་གི་དོན་བསྒོམ་ཞིང་བརྩོན་འགྲུས་བརྩོམ་པའི་དུས་གང་དུ་རྣམ་པར་རྟོག་པའི་རླུང་དང༌། སྙམ་སྙམ་བྱེད་པ་དང་ཝལ་ཝལ་བྱེད་པའི་སེམས་ནི་མི་རྒྱུ་ཞིང༌། སེམས་ཉིད་སྒྱུ་མར་ཤེས་པ་དང༌། རྒྱུ་མ་མཉམ་དུ་འཐོང་བའི་ཉི་མ་དང་ཟླ་བ་ཡང་འཇུག་པ་མེད་པའི་གནས་དེར་དབུགས་འབྱུང་ཞིང་ངལ་སོས་པར་བྱེད་དོ། །གང་ངལ་སོ་ཞེ་ན། མི་ཤེས་པ་དག་ཅེས་བྱ་སྟེ། ཆོས་ཉིད་སྐྱེ་བ་མེད་པའི་དོན་མ་རྟོགས་པ་དག་ཡིད་ལ་མི་བྱེད་པའི་ཏིང་ངེ་འཛིན་གྱི་ངང་དུ་ངལ་སོས་པར་བྱེད་དོ། །དེ་ནས་ཕྱིས་རང་གི་སེམས་སྐྱེ་བ་མེད་པའི་དོན་མངོན་དུ་གྱུར་ནས་ཐར་པ་ཐོབ་སྟེ། དེ་ལྟར་མདའ་བསྣུན་གྱིས་ནི་མན་ངག་ཐམས་ཅད་བསྟན་ནས་སོང་ངོ༌། །
མཉམ་ཉིད་རྟོགས་པའི་ལྟ་བ་ནི།
གཉིས་སུ་མི་བྱ་གཅིག་ཏུ་བྱ་བ་སྟེ། །
རིགས་ལ་བྱེ་བྲག་དག་ཏུ་མ་འབྱེད་པར། །
ཁམས་གསུམ་མ་ལུས་འདི་དག་ཐམས་ཅད་ནི། །
འདོད་ཆགས་ཆེན་པོ་གཅིག་ཏུ་ཁ་དོག་སྒྱུར་ཅིག་དང༌། །
དེར་ནི་ཐོག་མ་དབུས་མཐའ་མེད། །
ཇི་སྲིད་མྱ་ངན་འདས་པ་མིན། །
བདེ་བ་ཆེན་པོ་མཆོག་འདི་ལ། །
བདག་དང་གཞན་དུ་ཡོད་མ་ཡིན། །
མདུན་དང་རྒྱབ་དང་ཕྱོགས་བཅུ་རུ། །
གང་གང་མཐོང་བ་དེ་དེ་ཉིད། །
དེ་རིང་ཉིད་དུ་མགོན་པོ་ད་ལྟར་འཁྲུལ་པ་ཆད། །
ད་ནི་སུ་ལའང་དྲི་བར་མི་བྱའོ། །
གཉིས་སུ་མི་བྱ་ཞེས་བྱ་བའི་ཚིགས་སུ་བཅད་པ་གསུམ་གྱིས་སྟོན་ཏེ། དེའི་དོན་ནི་འདི་ཡིན་ཏེ། སྣང་སྲིད་འཁོར་འདས་ཀྱི་ཆོས་ཐམས་ཅད་ཀྱི་རང་བཞིན་སྟོང་པ་ཉིད་དུ་རོ་གཅིག་པ་ཡིན་ཏེ། ཆོས་དེ་ཐམས་ཅད་ཀྱི་རང་བཞིན་དེ་འདོར་མི་སྲིད་པའི་ཕྱིར་རོ། །དཔེར་ན་ཚ་བས་མེ་མི་འདོར་བས་ཚ་བ་མེའི་རང་བཞིན་དང༌། གཤེར་བས་ཆུ་མི་འདོར་བས་གཤེར་བ་ཆུའི་རང་བཞིན་དང༌། མངར་བས་བུ་རམ་མི་འདོར་བས་མངར་བ་བུ་རམ་གྱི་རང་བཞིན་ཡིན་པ་བཞིན་ནོ། །
དེ་སྐད་དུ་ཡང༌། འཕགས་པ་ཀླུ་སྒྲུས་ཀྱིས།
མེའི་རང་བཞིན་ཚ་བ་དང༌། །
བུ་རམ་རང་བཞིན་མངར་བ་ལྟར། །
དེ་བཞིན་ཆོས་རྣམས་ཐམས་ཅད་ཀྱི། །
རང་བཞིན་སྟོང་པ་ཉིད་དུ་བརྗོད། །
ཅེས་གསུངས་པ་ལྟ་བུའོ། །འདི་ལྟར་སྟོང་པ་ཉིད་ཀྱི་དོན་ཡང་མ་གྲུབ་པ་ཁོ་ན་ལ་བརྗོད་པར་བྱའོ། །ཆོས་འགའ་ཞིག་གི་ངོ་བོ་གནས་པ་ལ་ནི་མི་བྱ་སྟེ། དེ་ཉིད་སྤྲོས་པ་ཡིན་པས་སོ། །ཆོས་ཐམས་ཅད་ཀྱི་ཆོས་ཉིད་ནི་བུམ་པ་ལ་སོགས་པ་ཆོས་གཅིག་ཁོ་ནའི་སྟེང་དུ་བསྟན་པས་རྟོགས་པར་འགྱུར་སྟེ། དཔེར་ན་ཆུ་ཁྱོར་བ་གང་ལ་རང་བཞིན་གཤེར་བ་གཏན་ལ་ཕེབས་ན། ཆུའི་ཕུང་པོ་ཇི་སྙེད་པ་ཐམས་ཅད་ཀྱི་རང་བཞིན་གཤེར་བ་གཏན་ལ་ཕེབས་པ་དང༌། མདུན་གྱི་འདོམ་གང་གི་ནམ་མཁའི་རང་ཐོགས་པའི་རེག་བྱ་དང་བྲལ་བར་གཏན་ལ་ཕེབས་ན། ཕྱོགས་བཅུའི་ནམ་མཁའི་ཁམས་ཇི་སྙེད་པའི་རང་བཞིན་ཡང་ཐོགས་པའི་རེག་བྱ་དང་བྲལ་བར་གཏན་ལ་ཕེབས་པ་བཞིན་ནོ། །ཆོས་ཐམས་ཅད་ཀྱི་རང་བཞིན་ནི་གཉུག་མའི་ངོ་བོར་རོ་གཅིག་པ་ཁོ་ན་ཡིན་ཏེ། འདི་ལ་ནི་ཐ་དད་དུ་བྱ་བའམ་མི་འདྲ་བའི་ཁྱད་པར་སྐྲའི་རྩེ་མོ་བརྒྱར་བཙལ་བའི་ཆ་ཙམ་ཡང་ཡོད་པ་མ་ཡིན་ནོ། །གང་ལ་མི་འདྲ་བ་དང་ཐ་དད་དུ་བྱ་བའི་ཆོས་སྐྲའི་རྩེ་མོ་བརྒྱར་བཙལ་བའི་ཆ་ཙམ་ཡང་ཡོད་པ་མ་ཡིན་པ་དེ་ལ་ནི་གཅིག་གི་ཐ་སྙད་དུ་བྱར་རུང་བ་ཡིན་ཏེ། དེ་བས་ན་སྐབས་འདིར་ཡང་གཉིས་སུ་མི་བྱ་གཅིག་ཏུ་བྱ་བ་སྟེ་ཞེས་གསུངས་པ་ཡིན་ནོ། །དེ་ཡང་ཁོ་བོས་ཐ་སྙད་དུ་བྱས་ནས་བཤད་པ་ཡིན་ཏེ། ཡང་དག་པར་ན་བཤད་དུ་ཅི་ཡོད། སྔར་ཡང་བསམ་གཏན་བྲལ་བས་ཅི་ཞིག་བསམ་བྱར་ཡོད། བརྗོད་དུ་མེད་གང་ཇི་ལྟར་བཤད་དུ་ཡོད་ཅེས་གསུངས་པ་ཡིན་ནོ། །རྣལ་འབྱོར་པའི་མྱོང་བ་དང་གཉིས་སུ་མེད་པའི་རྟོགས་པ་ལ་ནི་གང་དང་གང་མཐོང་བ་ཐམས་ཅད་ཀྱང་དེ་དང་དེ་ཉིད་རང་ཡིན་པས་ཉི་མའི་སྙིང་པོས་མུན་པ་མཐོང་མ་མྱོང་བ་བཞིན་དུ་དངོས་པོ་དང་མཚན་མའི་ཆོས་ཅུང་ཟད་ཀྱང་མ་མཐོང་ཞིང་འཁྲུལ་པ་ཉིད་མ་དམིགས་པས་སེམས་ཐག་ལེགས་པར་ཆོད་པས་དྲིར་མེད་དོ། །གཞན་དག་སེམས་ཐག་ལེགས་པར་ཆོད་པ་ལྟར་སྣང་བ་ལ་ནི་གཞན་གྱིས་གུད་དུ་བཀྲིར་རུང་པར་སྣང་སྟེ། ཁྱོད་ཀྱི་རྟོགས་པ་འདི་ལ་ཁོ་བོས་ཐབས་བྱས་ན་བསྐྱེད་འོང་པར་འགྱུར་རོ་ཞེས་སྨྲས་ན་འོ་ན་འདི་ལ་བསྐྱེད་ཅིག་ཞུ་ཟེར་རོ། །
ཁོ་བོས་ནི་དེ་ལ་རྟོགས་པ་མེད་པར་ཤེས་ཏེ། ཅིའི་ཕྱིར་ཞེ་ན། ཆོས་ཉིད་བསྐྱེད་དང་བྲལ་བ་ལ་ཁོ་རྟོགས་པའི་བསྐྱེད་འདོད་པའི་ཕྱིར་རོ། །འོ་ན་ཅི་ཞེ་ན། ཆོས་ཉིད་ཀྱི་དོན་རྟོགས་པ་མངོན་དུ་གྱུར་ན་ནི་སྐྱེར་ཞུ་བར་མི་འགྱུར་ཏེ། སྐྱེད་འོང་རྒྱུ་མེད་པར་རང་ཉིད་ཀྱིས་ཤེས་པའི་ཕྱིར་རོ། །དཔེར་ན་ནམ་མཁའ་སྟོང་པ་ཉིད་དུ་མཐོང་ངེས་པ་ལ། ནམ་མཁའ་འདི་ལ་ངས་བསྐྱེད་ཅིག་གདོན་ནམ་ཞེས་སྨྲས་ན། བསྐྱེད་འོང་རྒྱུ་མེད་པར་ཤེས་པས་བསྐྱེད་གདོན་པར་མི་འདོད་པ་བཞིན་ནོ། །གལ་ཏེ་འདོད་ན་ནི། དེས་དེའི་རང་བཞིན་མ་རྟོགས་པ་ཉིད་ཡིན་ནོ། །
ཁ་ཅིག་ན་རེ། རྟོགས་པ་ཡོད་ན་ཐུན་མོང་གི་ཡོན་ཏན་ཡོད་དགོས་ཏེ། དཔེར་ན་ཉི་མ་ལ་འོད་མེད་པ་མི་འོང་བ་བཞིན་ཞེས་ཟེར་རོ། །དེ་ནི་མ་ཡིན་ནོ། །ཉི་མ་དང་འོད་ནི་རང་བཞིན་གྱིས་འབྲེལ་བ་ཡིན་པས། འོད་མེད་པའི་ཉི་མ་མི་འོང་བ་བདེན་མོད་ཀྱི་རྟོགས་པ་དང་ཐུན་མོང་གི་ཡོན་ཏན་ནི་རང་བཞིན་གྱིས་འབྲེལ་བ་མ་ཡིན་ཏེ། རྟོགས་པ་ཡོད་པ་ལ་ཐུན་མོང་གི་ཡོན་ཏན་མེད་པ་ཡང་ཡོད། ཐུན་མོང་གི་ཡོན་ཏན་ཡོད་པ་ལ་རྟོགས་པ་མེད་པ་ཡང་ཡོད། རྟོགས་པ་དང་ཐུན་མོང་གི་ཡོན་ཏན་གཉིས་ཟླ་མེད་པ་ཡང་ཡོད། གཉིས་ཟླ་ཡོད་པ་ཡང་ཡོད་པས་མུ་བཞིར་འགྱུར་སྟེ། དེའི་རྣམ་པར་བཞག་པ་རྒྱས་པར་ཁོ་བོས་ཕྱག་རྒྱ་ཆེན་པོ་ཡེ་ཤེས་འཁོར་ལོར་གཏན་ལ་ཕབ་པས་དེ་ལས་ངེས་པར་བྱའོ། །
རྟོགས་པ་མངོན་དུ་གྱུར་པའི་རྣལ་འབྱོར་པས་ནི། རང་གི་རྟོགས་པ་ཡིན་མིན་ཡོན་ཏན་གྱི་ཆོས་ཀྱིས་དཔག་མི་དགོས། ནམ་མཁའི་མཚན་ཉིད་རྟོགས་པའི་མཁས་པ་ནི་ནམ་མཁའ་ཡིན་མིན་སྤྲིན་ཡོད་མེད་ཀྱི་སྒོ་ནས་བརྟག་མི་དགོས་ཏེ་སྤྲིན་ཡོད་ཀྱང་ནམ་མཁའ་ཡིན་ལ། སྤྲིན་མེད་ཀྱང་ནམ་མཁའ་ཡིན་པར་ངེས་སོ། །དེ་བཞིན་དུ་ཐུན་མོང་གི་ཡོན་ཏན་དེ་དག་ཡོད་ཀྱང་ཆོས་ཉིད་ཀྱི་དོན་རྟོག་པ་ཡིན་ལ། ཐུན་མོང་གི་ཡོན་ཏན་མེད་ཀྱང་ཆོས་ཉིད་ཀྱི་དོན་རྟོགས་པ་ཡིན་པ་ལ་ཐེ་ཙོམ་མེད་དོ། །
ལ་ལ་དག་ནི་ཁོ་བོའི་རྟོགས་པ་མི་འགྱུར་བར་འདུག་པས་རྟོགས་པ་ཡིན་སྙམ་ཞེས་ཟེར་རོ། །དེས་ཀྱང་སེམས་ཐག་ཆོད་པའི་ལྟ་བ་རྙེད་པ་མ་ཡིན་ཏེ། གང་གི་ཕྱིར་མི་འགྱུར་བར་འདུག་པ་ལ་རེ་བ་ནི་འགྱུར་གྱིས་དོགས་པ་དང་བྲལ་བའི་ཕྱིར་རོ། །
གལ་ཏེ་ཁ་ཅིག་ན་རེ། ཁྱོད་ཀྱི་རྟོགས་པ་འདི་ད་ལྟ་མི་འགྱུར་བར་འདུག་ཀྱང་མཐར་ནམ་ཞིག་འགྱུར་བར་འོང་སྟེ་། ཁོ་བོའི་རྟོགས་པ་ཡང་སྔོན་དེ་དང་འདྲ་བར་གྱུར་ཞེས་སྨྲས་ན་ཐེ་ཚོམ་དུ་འགྱུར་བའི་ཕྱིར་རོ། །དེའི་ཕྱིར་འདི་མི་འགྱུར་བར་འདུག་པ་ལ་རེ་བར་མི་བྱ་སྟེ། འོ་ན་ཅི་ཞེ་ན། འདི་ལ་འགྱུར་རྒྱུ་མེད་པར་ཤེས་ནའོ། །
ཁ་ཅིག་རྟོགས་པ་ཡོན་ཏན་སྒོ་ནས་དཔོག །
ལ་ལ་ཐངས་ཅིག་མི་འགྱུར་བ་ལ་རེ། །
གཞན་དག་སྟོང་ཉིད་དོན་ལ་བསྐྱེད་ཅིག་འདོད། །
དེ་དག་ལ་ནི་སེམས་ཐག་ཆོད་པ་མེད། །
རྟོགས་པ་ནམ་མཁའ་མཐའ་དབུས་མེད་པ་ལ། །
སྐྱོན་དང་ཡོན་ཏན་མཚན་མའི་རྫས་དང་བྲལ། །
ཇི་ལྟར་ནམ་མཁའ་རླུང་གིས་མི་བསྐྱོད་ལྟར། །
རྟོགས་པ་ཐེ་ཙོམ་རྣམས་ཀྱིས་བསྐྱོད་མི་ནུས། །
ཞེས་བྱ་བ་ནི་བསྡུ་བའི་ཚིགས་སུ་བཅད་པའོ། །
ངག་གི་དོན་སྤྲོ་བ་དང་བསྡུ་བའི་སྒོ་ནས་བཤད་ཟིན་ནོ། །
ད་ནི་གཞུང་གི་དོན་རྣམ་པར་དབྱེ་བར་བྱ་སྟེ། དེ་ཡང་ཁམས་གསུམ་མཉམ་པ་ཉིད་དང༌། དུས་གསུམ་མཉམ་པ་ཉིད་དང༌། འཁོར་འདས་མཉམ་པ་ཉིད་དང༌། བདག་གཞན་མཉམ་པ་ཉིད་དང༌། ཕྱོགས་བཅུ་མཉམ་པ་ཉིད་དུ་རྟོགས་པས་སེམས་ཐག་ལེགས་པར་ཆོད་པར་བྱའོ། །དེ་ལ་དང་པོ་ཁམས་གསུམ་མཉམ་པ་ཉིད་དུ་བསྟན་པ་ནི། གཉིས་སུ་མི་བྱ་གཅིག་ཏུ་བྱ་བ་སྟེ། འདོད་ཆགས་ཆེན་པོ་གཅིག་ཏུ་ཁ་དོག་བར་ཞིག་དང་ཞེས་སྦྱར་རོ། །དེ་ལ་གཅིག་ཏུ་བྱ་བ་སྟེ་ཞེས་པ་ཇི་ལྟར་ཅི་གཅིག་ཏུ་བྱ་ཞེ་ན།
གཉིས་སུ་མི་བྱ་ཞེས་བྱ་བ་སྟེ། གཉིས་དང་བྲལ་བ་ཙམ་ལ་གཅིག་གི་ཐ་སྙད་དུ་བྱས་ཀྱི། འདིར་ཆོས་གཅིག་གི་དངོས་པོར་བ སྒྲུས་ཏུ་ཡོད་པ་ནི་མ་ཡིན་ནོ། །
འོ་ན་ཚུལ་ཇི་ལྟར་གཉིས་སུ་མི་བྱ་ཞིང་གཅིག་ཏུ་བྱ་ལ། འདོད་ཆགས་ཆེན་པོ་གཅིག་ཏུ་ཁ་དོག་ཀྱང་ཇི་ལྟར་བར་ཞེ་ན། རིགས་ལ་བྱེ་བྲག་དག་ཏུ་མ་བྱེད་པར་ཞེས་བྱ་བ་སྨོས་ཏེ། དེ་ལ་རིགས་ནི་ཁམས་ཀྱི་དོན་ནོ། ཁམས་དང༌། རིགས་དང༌། རང་བཞིན་དང༌། དབྱངིས་དང་ཆོས་་ཉིད་ཅེས་བྱ་བ་ནི་མིང་གི་རྣམ་གྲངས་སོ། །རགིས་ལ་བྱེ་བྲག་དག་ཏུ་མ་བྱེད་ཅེས་བྱ་བ་ནི་རང་བཞིན་ལ་ཐ་དད་དུ་མ་བྱེད་ཅེས་བྱ་བའི་དོན་ནོ། །དཔེར་ན་ཆུ་བོ་སྣ་ཚོགས་ཐ་དད་ནའང་རང་བཞིན་བཤེར་བའི་རིགས་ལས་ཐ་དད་མེད་པ་བཞིན་དུ་སྣང་སྲིད་འཁོར་འདས་ཀྱི་ཆོས་སྣ་ཚོགས་ཐ་དད་ནའང་ཆོས་ཉིད་ཀྱི་རིགས་སམ་རང་བཞིན་ལ་ཐ་དད་མེད་པའོ། །འདོད་ཆགས་ཡང་ཡིན་ལ་ཆེན་པོ་ཡང་ཡིན་པས་ན་འདོད་ཆགས་ཆེན་པོ་སྟེ་། ཆོས་ཉིད་རོ་ཅིག་རྟོག་པ་ལ་བརྗོད་དོ། །ཅིའི་ཕྱིར་ཆོས་ཉིད་རོ་ཅིག་རྟོགས་པ་ལ་འདོད་ཆགས་ཆེན་པོའི་མིང་གིས་བརྗོད་ཅེ་ན། འདོད་ཆགས་ནི་འཇིག་རྟེན་ན་བདེ་བ་ཡིན་པར་གྲགས་ཏེ། དེ་ནི་ཟག་པ་དང་བཅས་པ་ཉིད་ཀྱི་ཕྱིར་བདེ་བ་ཆེན་པོ་མ་ཡིན་ནོ། །ཆོས་ཉིད་རོ་གཅིག་རྟོགས་པའི་ཡེ་ཤེས་ནི་རྣམ་པར་རྟོག་པའི་ཟུག་རྔུ་དང་བྲལ་ཞིང་ཟག་པ་མེད་པའི་བདེ་བ་ཡིན་པས་ན་འདོད་ཆགས་ཆེན་པོའི་མིང་གིས་བརྗོད་པ་ཡིན་ནོ། །ཁ་དོག་ནི་ཝར་མེད་ཞེས་པའི་རིགས་ལ་འཇུག་པས་ཁམས་གསུམ་མ་ལུས་པའི་ཆོས་སྣ་ཚོགས་པ་འདི་དག་ཐམས་ཅད་ནི་འདོད་ཆགས་ཆེན་པོའི་ཆོས་ཉིད་ཀྱི་རང་བཞིན་དུ་གྲོལ་ཅིང་བདེ་བ་ཆེན་པོ་ཆོས་ཀྱི་སྐུ་ལས་མ་གཡོས་པ་གྱིས་དང༌། དེས་ནི་འཁོར་བའི་དམིགས་པ་ལས་གྲོལ་བར་འགྱུར་རོ་ཞེས་བྱ་བར་དགོངས་པའོ། །
ཅིའི་ཕྱིར་ཞེ་ན། སྟོང་པ་ཉིད་བསྒོམས་པས་ཆོས་ཉིད་ཀྱི་ངང་དུ་གྲོལ་ཞེས་བྱ་བ་དང༌། མཚན་མ་སྣ་ཚོགས་ལས་གྲོལ་བའི་ཆོས་སྐུ་ཞེས་བྱ་བར་ཐེག་པ་ཆེན་པོ་འདིར་འདོད་པ་མཐུན་པ་ཡིན་ལ། དེ་བསྒོམ་པའི་ཚེ་སྣ་ཚོགས་ལ་མི་དམིགས་རོ་གཅིག་ལ་དམིགས། ཆོས་ཅན་ལ་མི་དམིགས་ཆོས་ཉིད་ལ་དམིགས། སྣང་བ་ལ་མི་དམིགས་སྟོང་ཉིད་ལ་དམིགས། མཚན་མ་ལ་མི་དམིགས་མཚན་མ་མེད་པ་ལ་དམིགས། སྨོན་པ་ལ་མི་དམིགས་སྨོན་པ་མེད་པ་ལ་དམིགས་སོ། །
གལ་ཏེ་ཆོས་འདི་དག་གི་ཆོས་ཉིད་ལ་དམིགས་སུའང་ཅི་ཡོད་ཅེ་ན། འོ་ན་དེ་ཡིན། ཁྱོད་ཀྱིས་གོ་བ་ཡིན་ཏེ། ཅུང་ཟད་ཀྱང་དམིགས་སུ་མེད་པ་དེ་ཆོས་རྣམས་ཀྱི་ཆོས་ཉིད་ཀྱང་དེ་ཡིན། བསྒོམ་པར་བྱ་བའི་ལམ་ཡང་དེ་ཡིན། མངོན་དུ་གྱུར་པའི་འབྲས་བུ་ཡང་དེ་ཡིན་ཏེ། དུས་གསུམ་གྱི་སངས་རྒྱས་ཐམས་ཅད་ཀྱིས་ཆོས་རྡུལ་ཕྲ་མོ་ཙམ་ཞིག་དམིགས་ཤིང་ཐོབ་པས་བྱང་ཆུབ་བརྙེས་པ་མ་ཡིན་ལ། ཅུང་ཟད་ཀྱང་མ་དམིགས་ཤིང་ཐོབ་པ་མེད་པའི་ཚུལ་གྱིས་མངོན་པར་རྫོགས་པར་སངས་རྒྱས་པ་ཡིན་མོད་ཀྱི། འོན་ཀྱང་ཉེ་བར་མཚོན་པར་བྱ་བའི་དོན་དུ་དམིགས་པ་ལོགས་པ་ཙམ་ལ་མ་དམིགས་པའི་ཐ་སྙད་དུ་བྱས་པ་ཡིན་ནོ། །
དེར་ནི་ཐོག་མ་བར་མཐའ་མེད་ཅེས་བྱ་བ་འདིས་ནི་དུས་གསུམ་མཉམ་པ་ཉིད་དུ་སྟོན་ཏེ། ཆོས་ཉིད་རོ་གཅིག་རྟོགས་པ་དེར་ནི་ལུས་ཅན་ཀུན་གྱི་དངོས་པོ་ཐོག་མར་སྐྱེ་བ་དང༌། བར་དུ་གནས་པ་དང༌། ཐ་མར་འགག་པར་དམིགས་པ་མེད་དེ། དམིགས་སུ་མེད་པ་ཁོ་ནར་རོ་ཅིག་པའི་ཕྱིར་རོ། །དེར་ནི་ཐོག་མ་འདས་པ་དང༌། བར་ད་ལྟར་བ་དང༌། ཐ་མ་མ་འོངས་པ་ཞེས་བྱ་བའི་དུས་གསུམ་དུ་ཡང་དམིགས་སུ་མེད་པ་དེ་རྒྱུ་མཚན་སྔ་མ་བཞིན་ནོ། །སྲིད་མིན་མྱ་ངན་འདས་པ་མིན་ཞེས་བྱ་བ་འདིས་ནི་འཁོར་འདས་རང་བཞིན་མཉམ་པར་སྟོན་ཏེ། དམིགས་སུ་མེད་པར་རོ་གཅིག་པ་ཉིད་ཀྱི་ཕྱིར་རོ། །བདེ་བ་ཆེན་པོའི་མཆོག་ཅེས་བྱ་བ་ནི་རོ་གཅིག་རྟོགས་པའི་ཡེ་ཤེས་ཡིན་པར་འདོད། འདོད་ཆགས་ཆེན་པོ་གཅིག་དུ་ཁ་དོག་བསྡུར་བ་དང་ལྷན་ཅིག་ཏུ་བཤད་ཟིན་ནོ། །མ་རྟོགས་པའི་སེམས་ཅན་རྣམས་ཀྱིས་བདག་དང་གཞན་ཐ་དད་དུ་བཟུང་ཞིང་བདག་དང་གཞན་གྱི་དངོས་པོ་རྣམས་ལ་རྟེན་ནས་ལས་དང་ཉོན་མོངས་པ་དང་སྐྱེ་བ་སྣ་ཚོགས་སུ་སྣང་ཞིང་འཁོར་བ་ན་འཁོར་ཡང་དམིགས་པ་ལོག་པ་ཙམ་དུ་རོ་གཅིག་པའི་ཡེ་ཤེས་ཀྱི་ངོ་བོ་ནི་བདག་དང་གཞན་གཉིས་སུ་ཡོད་པ་མ་ཡིན་ནོ། །མདུན་དང་ཞེས་བྱ་བའི་ཚིག་རྐང་པ་གཉིས་ཀྱིས་ཕྱོགས་ཐམས་ཅད་མཉམ་པ་ཉིད་དུ་སྟོན་ཏེ་མདུན་དང་རྒྱབ་ལ་སོགས་པ་ཕྱོགས་བཅུ་ཐམས་ཅད་དུ་དཀར་དམར་ལ་སོགས་པ་གང་དང་གང་མཐོང་ཡང་ཆོས་དེ་ཐམས་ཅད་ཀྱི་ཆོས་ཉིད་སྤྲོས་པ་དང་བྲལ་བ་ལ་ཐ་དད་དུ་མ་མཐོང་པས་ཆོས་ཐམས་ཅད་ཀྱི་ཆོས་ཉིད་མི་འདྲ་བ་ཐ་དད་མེད་པ་དེ་དང་དེ་ཉིད་ཡིན་ནོ། །གལ་ཏེ་རོ་གཅིག་པ་དེ་དང་དེ་ཞེས་བྱ་བ་དུ་མ་སྟོན་པའི་ཚིག་སྦྱར་བ་མི་རིགས་སོ་ཞེ་ན་བདེན་མོད་ཀྱི། འདི་ནི་སྣ་ཚོགས་རོ་གཅིག་པ་ཞེས་བྱ་བར་བརྗོད་པའི་སྐབས་ཡིན་པས་ཆོས་ཅན་ཐ་དད་ལ་ལྟོས་ནས་དེའི་ཆོས་ཉིད་ལ་དེ་དང་དེ་ཞེས་བརྗོད་པ་ཡིན་པས། དེ་ནི་སྣ་ཚོགས་ཀྱི་སྒོ་ནས་ཐ་སྙད་དུ་བྱས་པ་ཡིན་ལ། ཆོས་ཉིད་རོ་གཅིག་གི་ངོར་ནི་བསམ་དང་བརྗོད་པའི་ཐ་སྙད་ཀྱང་བྱར་མེད་ལ། སྣ་ཚོགས་ཞེས་བྱ་བའི་ཆོས་ཐ་དད་ཅུང་ཟད་ཀྱང་དམིགས་པ་མ་ཡིན་པས། བདག་གིས་ཀྱང་ཅི་ཡང་མ་སྨྲས་པ་ཁོ་ནའོ། །དེ་ལྟར་ཆོས་ཐམས་ཅད་མཉམ་པ་ཉིད་དུ་རྟོགས་པས་ཐུན་མོང་གི་ཡོན་ཏན་མེད་པས་རྟོགས་པ་མ་ཡིན་པར་དོགས་པའང་མེད། རྟོགས་པ་ལ་བསྐྱེད་འོང་དུ་རེ་བའང་མེད། འགྱུར་རྒྱུ་མེད་པས་འགྱུར་བར་དོགས་པའང་མེད་པས། དེ་རིང་ཉིད་དུ་མགོན་པོ་ང་ལྟར་འཁྲུལ་པ་ཆད། ད་ནི་སུ་ལའང་དྲི་བར་མི་བྱའོ་ཞེས་གསུངས་པ་ཡིན་ནོ། །དེ་ལ་མགོན་པོ་ཞེས་བྱ་བ་ནི་བསྐྱོབ་པའི་དོན་ལ་འཇུག་ལ་ཆོས་ཉིད་ཀྱི་དོན་རྟོགས་པ་ལ་བྱ་སྟེ། དེས་ངན་འགྲོ་དང་སྲིད་པ་ལས་སྐྱོབ་པའི་ཕྱིར་རོ། །ང་ལྟར་ཞེས་བྱ་བ་ནི་སྐབས་འདིར་ང་ལ་འཇུག་པ་ཡིན་ཏེ། བསྟན་བཅོས་ཀྱི་འགྲེལ་པ་བྱེད་པ་པོ་རྣམས་ཀྱི་དོན་གྱི་འབྲེལ་པ་དང་མི་འགྲིག་པའི་ཚིག་འབྲུ་དག་ནི་གཞན་དུ་བཅོས་ནས་ཀྱང་འཆད་པར་འཁྲུལ་པ་ཆད་པ་ནི་འཁྲུལ་པ་ཟད་པའོ། །དུས་ནམ་གྱི་ཚེ་ཟད་ཅེ་ན། དེ་རིང་ཉིད་དུ་ཅེས་བྱ་སྟེ་མཉམ་པ་ཉིད་རྟོགས་པའི་དུས་དེ་རིང་ཁོ་ནར་ཞེས་བྱའོ། །
ཁ་ཅིག་ན་རེ། ནང་རྟོགས་ན་ནང་སངས་རྒྱས། ནུབ་རྟོགས་ན་ནུབ་སངས་རྒྱ་ཅེས་ཟེར་རོ། །གཞན་དག་ན་རེ། དེ་ནི་མི་རིགས་ཏེ། བསྐལ་པ་གྲངས་མེད་པ་དག་དུ་སླར་ཡང་འབད་དགོས་པའི་ཕྱིར་རོ་ཞེས་དེ་སུན་འབྱིན་པར་བྱེད་དོ། །དེ་སུན་འབྱིན་པར་མི་རིགས་ཏེ། སངས་རྒྱས་ཀྱི་སྒྲ་འདི་ནི་བུདྡྷ་ཞེས་པ་རྟོགས་པ་ལ་འཇུག་ལ། ཅི་ཞིག་རྟོགས་ཞེ་ན། ཏད་ཏྭ་ཞེས་བྱ་བ་དེ་ཁོ་ན་ཉིད་ལ་ཏྭ་ཏ་ཏྲ་བུད་དྷ་ཞེས་བྱ་བ་ནི་དེ་ཁོ་ན་ཉིད་རྟོགས་པ་ཡིན་པས། དེ་ཁོ་ན་ཉིད་ཀྱི་དོན་དེ་རིང་རྟོགས་ན་ནི་དེ་རིང་སངས་རྒྱས་ལ། སང་རྟོགས་ནའང་སང་སངས་རྒྱས་ལ་འགལ་བ་ཅི་ཡོད། དེའི་ཕྱིར། དེ་རིང་ཉིད་ནས་མགོན་པོ་ང་ལྟར་འཁྲུལ་པ་ཆད། །ད་ནི་སུ་ལའང་དྲི་བར་མི་བྱའོ། །ཞེས་གསུངས་པ་ཡིན་ནོ། །
དབང་པོ་རང་ལོག་གི་རྣལ་འབྱོར་ནི།
དབང་པོ་གང་དུ་ནུབ་གྱུར་ཅིང༌། །
རང་གི་ངོ་བོར་ཉམས་པར་འགྱུར། །
གྲོགས་དག་དེ་ནི་ལྷན་ཅིག་སྐྱེད་པའི་ལུས། །
བླ་མའི་ཞལ་ལས་གསལ་བར་བྲིས། །
དབང་པོ་གང་དུ་ནུབ་ཅེས་བྱ་བ་ལ་སོགས་པའི་ཚིགས་སུ་བཅད་པ་གཅིག་གིས་སྟོན་ཏེ། དེ་ལ་བླ་མའི་ཞལ་ནས་རྣལ་འབྱོར་ལྔར་གསུངས་ཏེ། དབང་པོ་རང་ལོག་གི་རྣལ་འབྱོར་དང༌། གཉིས་མེད་ཐུག་འཕྲད་ཀྱི་རྣལ་འབྱོར་དང༌། དུ་མ་རོ་གཅིག་གི་རྣལ་འབྱོར་དང༌། བདེ་ཆེན་ཟུང་འཇུག་གི་རྣལ་འབྱོར་དང༌། ཆུ་བོ་རྒྱུན་གྱི་རྣལ་འབྱོར་རོ། །འདིར་རྣལ་འབྱོར་ནི་ཏིང་ངེ་འཛིན་ལ་གནས་པའི་དོན་ནོ། །ཏིང་ངེ་འཛིན་གང་ལ་གནས་ན་མི་ལ་སོགས་པའི་དབང་པོ་དྲུག་པོ་དག་ཡུལ་འཛིན་པ་ལས་ལོག་ཅིང་ནུབ་པར་གྱུར་པ་དེ་ནི་དབང་པོ་རང་ལོག་གི་རྣལ་འབྱོར་ཞེས་བྱ་བར་རྣམ་པར་བཞག་གོ །དེ་ནས་ཁ་ནང་དུ་བལྟས་པའི་ཏིང་ངེ་འཛིན་བྱིང་རྨུགས་འཐོམས་ཞིང་སེམས་ཀྱི་བརྙོག་མ་མ་དག་པ་རང་གི་ངོ་བོ་སྣང་བ་དེ་ནི་ཡུལ་ལ་འཛིན་པ་ལོག་ཀྱང་སེམས་རྣམ་པར་མ་གྲོལ་བའི་ཏིང་ངེ་འཛིན་ཡིན་ལ། རང་གི་ངོ་བོའང་ཉམས་པ་ནི་སེམས་རྣམ་པར་གྲོལ་བ་ལ་གནས་པའི་ཏིང་ངེ་འཛིན་ཡིན་ཏེ། སེམས་རང་གི་ངོ་བོ་དངོས་པོར་སྣང་བ་ཉམས་ནས་ནམ་མཁའ་དྲི་མ་མེད་པ་ལྟར་རྣམ་པར་དག་ཅེས་བྱ་བ་ཡིན་ནོ། །འང་ཞེས་བྱ་བ་ནི་བསྡུ་བའི་དོན་ནོ། །མིག་ལ་སོགས་པའི་དབང་པོ་དྲུག་གི་ཡུལ་འཛིན་པ་ལོག་པ་ཙམ་དུ་མ་ཟད་ཀྱི། ཁ་ནང་བལྟས་ཀྱི་ཤེས་པ་དངོས་པོར་སྣང་བ་རང་གི་ངོ་བོའང་ཉམས་ཏེ་རྣམ་པར་གྲོལ་ཞེས་བྱའོ། །གྲོགས་དག་ཅེས་བྱ་བ་ནི་འབོད་པའོ། །དེ་ནི་ཞེས་བྱ་བ་ནི་ཡུལ་ལ་དམིགས་པ་ལོག་པ་དང་སེམས་ཀྱི་འཛིན་པ་སྟོང་པ་སྟེ། བཟུང་བ་དང་འཛིན་པས་སྟོང་པ་དེའོ། །ལྷན་ཅིག་སྐྱེས་པའི་ལུས་ཞེས་བྱ་བ་ནི་ལུས་གང་ལ་ལྷན་ཅིག་སྐྱེས་དེ་ལ་རྟོགས་པ་ཡོད་པ་དེ་ནི་ལྷན་ཅིག་སྐྱེས་པའི་ལུས་ཏེ། རྣལ་འབྱོར་པའི་ལུས་ཁོག་པ་དང་ཡན་ལག་དང་དབང་པོར་དམིགས་པ་དང་བྲལ་བ་དེ་ནི་ལྷན་ཅིག་སྐྱེས་པའི་ལུས་ཡིན་ལ། དེ་ནི་བླ་མའི་ཞལ་ལས་ངེས་པར་གསལ་བར་དྲིས་ཤིག་ཅེས་བྱ་བའོ། །
འཆི་བ་དམིགས་སུ་མེད་པའི་ཡེ་ཤེས་ནི།
ཡིད་ནི་གར་འཆིང་རླུང་གར་དེངས། །
ས་སྟེང་འདི་ན་ཡན་ལག་གནས། །
དེ་ནི་རྨོངས་པས་མཚམས་སུ་ཡོངས་ཤེས་བྱ། །
གཏི་མུག་རྒྱ་མཚོ་འཆད་པ་གང་ཤེས་པ། །
འདི་ནི་བདེ་ཆེན་མཆོག་ཡིན་ཏེ། །
ས་ར་ཧ་ཡིས་བསྟན་ནས་འགྲོ། །
ཀྱེ་ཧོ་འདི་ནི་རང་རིག་ཡིན་པ་སྟེ། །
འདི་ལ་འཁྲུལ་པ་མ་བྱེད་ཅིག །
ཡིད་ནི་གར་འཆིང་ཞེས་བྱ་བ་ལ་སོགས་པའི་ཚིགས་སུ་བཅད་པ་གཉིས་ཀྱིས་སྟོན་ཏེ། འདིས་ནི་རང་དོན་སྐྱེ་འཆི་མེད་པ་དང༌། གཞན་དོན་གཟུགས་སྐུ་གཉིས་ཀྱི་ཡོན་ཏན་དང༌། རྟོགས་པར་བྱེད་པའི་མན་ངག་དང༌། རྟོགས་པའི་ཕན་ཡོན་དང༌། སོ་སོ་རང་གི་རིག་པའི་ཡེ་ཤེས་ལ་མ་འཁྲུལ་བར་གདམས་པ་ལྔ་མདོར་བསྟན་ཏོ། །
སེམས་སྐྱེ་བ་མེད་པ་ནམ་མཁའ་དང་འདྲ་བའི་དོན་རྟོགས་པའི་རྣལ་འབྱོར་པ་ལ་འཆི་བ་དམིགས་སུ་ཡོད་པ་མ་ཡིན་པས་ན་ཡིད་ནི་གར་འཆིང་ཞེས་བྱ་བ་སྟེ་སེམས་ནམ་མཁའ་དང་འདྲ་བ་ལ་ཡིད་ཀྱང་མ་དམིགས་འཆི་བ་ཡང་མ་དམིགས་པའོ། །འཆི་བ་ནི་དབུགས་ཕྱི་ནང་དུ་རྒྱུ་བ་འཆད་པའི་མཚན་ཉིད་ཅན་དུ་བཤད་པ་ཡིན་ན་རྣལ་འབྱོར་པས་དེ་མ་དམིགས་པས་རླུང་ཡང་གར་དེངས་ནས་འཆི་སྟེ། འཆི་བ་ཡང་མ་དམིགས་པ་ཁོ་ནའོ། །
ས་སྟེ་ང་འདི་ན་ཡན་ལག་ཐམས་ཅད་གནས་ཤེས་བྱ་བ་འདིས་ནི་གཞན་དོན་གཟུགས་སྐུ་གཉིས་ཀྱི་ཡོན་ཏན་སྟོན་ཏེ། འོ་ན་དེ་ལྟར་རྣལ་འབྱོར་པ་སེམས་ནམ་མཁའ་ལྟ་བུ་ལ་སྐྱེ་ཤི་མཚན་མ་མེད་ཅིང༌། ཆོས་སྐུ་འགྱུར་མེད་ཀྱི་ངང་ལས་མ་གཡོས་ལ། སྐྱེ་བོ་གཞན་དག་གིས་དབུགས་འཆད་པའི་མཚན་ཉིད་ཅན་གྱིས་འཆི་བར་ཡང་མཐོང་ན། ཉན་ཐོས་ཞི་བ་མཐར་ཞུགས་པའི་མྱ་ངན་ལས་འདས་པ་དང་ཁྱད་པར་ཅི་ཡོད་ཅེ་ན། ཉན་ཐོས་ནི་འདུ་ཤེས་དང་ཚོར་བ་འགོག་པའི་མཚན་ཉིད་ཅན་ཡིན་གྱི། མྱ་ངན་ལས་འདས་པར་ཞུགས་ནས་གཞན་དོན་འབྱུང་བའི་རྒྱུ་མེད་པས་མི་འབྱུང་བ་ཡིན་ལ། ཐེག་པ་ཆེན་པོའི་རྣལ་འབྱོར་པ་ནི་དབྱིངས་དང་ཡེ་ཤེས་རོ་ཅིག་པའི་མཚན་ཉིད་ཅན་གྱི་ཆོས་ཀྱི་སྐུའི་ངང་ལ་བཞུགས་བཞིན་དུ་སྔོན་གྱི་བསོད་ནམས་ཀྱི་ཚོགས་བསགས་པ་དེ་སྨོན་ལམ་གྱིས་འཕངས་པའི་ཤུགས་ལས་ནམ་མཁའ་ཇི་སྲིད་བར་སེམས་ཅན་གྱི་དོན་མཛད་པ་རྒྱུན་མི་འཆད་པའི་གཟུགས་ཀྱི་སྐུ་གཉིས་འབྱུང་པས་ན། དབྱིངས་དང་ཡེ་ཤེས་རོ་གཅིག་པའི་མི་སྟེངས་འདི་ན་གཞན་དོན་གྱི་ཡན་ལག་ཐམས་ཅད་གནས་ཤེས་བྱའོ། །འདི་ཉིད་ལས་ཀྱང་སྟོང་པ་ཉིད་ཁོ་ནའི་མཐར་ལྷུང་ན། དེར་ལྟུང་བས་ནི་ཡན་ལག་འཆག་པར་འགྱུར་ཞེས་གསུངས་སོ། །དེས་ན་རྨོངས་པས་མཚམས་སུ་ཡོངས་ཤེས་བྱ་ཞེས་བྱ་བ་འདིས་ནི་དེ་རྟོགས་པར་བྱེད་པའི་ཐབས་སྟོན་ཏེ། སེམས་སྐྱེ་ཤི་མེད་པ་ནམ་མཁའ་དང་འདྲ་བ་དེ་ནི་འདས་པ་དང་མ་འོངས་པའི་མཚམས་ད་ལྟར་གྱི་སེམས་འདི་ཉིད་ལ་རིག་ཅིང་ཤེས་པར་བྱའོ། །
སེམས་སྐྱེ་ཤི་མེད་དེ་ཤེས་པའི་ཕན་ཡོན་ནི། གཏི་མུག་རྒྱ་མཚོ་ཆད་པར་གང་ཤེས་པ། འདི་ནི་བདེ་ཆེན་མཆོག་ཡིན་ཏེ་ཞེས་བྱ་བ་སྟེ། གཏི་མུག་རྒྱ་མཚོ་ནི་ཐོག་མ་མེད་པའི་དུས་ནས་འཁྲུལ་བས་མ་རིག་པ་ཡིན་ལ། དེ་རྒྱུན་ཆད་པ་ནི་རྟོགས་པའི་སྐད་ཅིག་མ་གཅིག་ལ་རྣམ་པར་གྲོལ་བ་སྟེ། ཐོག་མ་མེད་པའི་མུན་པའི་ཕུང་པོར་ཉི་མའི་དཀྱིལ་འཁོར་ཤར་བ་བཞིན་ནོ། །དེ་ལྟར་རྟོགས་པ་འདི་ནི་རྟོག་པའི་ཟུག་རྔུ་དང་བྲལ་བས་ན་བདེ་ཆེན་མཆོག་ཡིན་ཏེ། ས་ར་ཧ་ཡིས་བསྟན་ནས་འགྲོ་བ་ཡིན་ནོ། །འདས་པ་དང་མ་འོངས་པའི་མཚམས་ད་ལྟར་བའི་སེམས་ཀྱི་དོན་རྟོགས་པ་འདི་ནི་སོ་སོ་རང་གི་རིག་པ་ཡིན་ཏེ། འདི་ལ་རྟོགས་བྱ་རྟོགས་བྱེད་གཉིས་སུ་འཁྲུལ་བར་མ་བྱེད་ཅིག་ཅེས་གསུངས་པ་ཡིན་ནོ། །
འཁོར་འདས་རོ་གཅིག་གི་བསམ་གཏན་ནི།
དངོས་དང་དངོས་མེད་བདེ་བར་གཤེགས་པའི་འཆིང་བ་སྟེ། །
སྲིད་དང་མཉམ་ཉིད་ཐ་དད་མ་འབྱེད་པར། །
གཉུག་མའི་ཡིད་ནི་གཅིག་ཏུ་གཏོད་དང་རྣལ་འབྱོར་པ། །
ཆུ་ལ་ཆུ་བཞག་བཞིན་དུ་ཤེས་པར་བྱོས། །
བསམ་གཏན་བརྫུན་པས་ཐར་པ་རྙེད་མིན་ནོ། །
སྒྱུ་འཕྲུལ་དྲ་བས་ཇི་ལྟར་པང་དུ་འཁྱུད། །
དངོས་དང་ཞེས་བྱ་བའི་ཚིགས་སུ་བཅད་པ་ཕྱེད་དང་གཉིས་ཀྱིས་སྟོན་ཏེ། ཚིགས་སུ་བཅད་པ་དང་པོས་འཁོར་འདས་རོ་གཅིག་གི་བསམ་གཏན་བྱ་ཐབས་དངོས་བསྟན་ནས་ཕྱི་མའི་ཕྱེད་ཀྱིས་ནི་བཀོག་ཕྱོགས་ཐ་དད་ཀྱི་ཉེས་དམིགས་བསྟན་ཏེ། རྣལ་འབྱོར་གྱི་དབང་ཕྱུག་ཆེན་པོ་དཔལ་ས་ར་ཧས་འདི་སྐད་གདམས་པ་མཛད་དེ། གཉུག་མའི་ཡིད་ནི་གཅིག་ཏུ་བསྟོད་དང་རྣལ་འབྱོར་པ་ཞེས་སོ། །གང་དང་གང་ཐ་དད་དུ་མི་བྱ་བར་གཉུག་མའི་ཡིད་ནི་གཅིག་ཏུ་བསྡད་སྙམ་ན། སྲིད་དང་མཉམ་ཉིད་ཐ་དད་མ་བྱེད་པར་གཅིག་ཏུ་སྡོད་དེ། སྲིད་པ་འཁོར་བ་དང་མཉམ་ཉིད་མྱ་ངན་ལས་འདས་འདས་པ་ཐ་དད་དུ་མི་བརྟག་པའོ། །གལ་ཏེ་འཁོར་བ་ནི་དངོས་པོ་སྤང་བྱ་དང༌། མྱ་ངན་ལས་འདས་པ་ནི་དངོས་མེད་ཐོབ་བྱ་ཐ་དད་དུ་བལྟ་ན། དངོས་དང་དངོས་མེད་བདེ་བར་གཤེགས་པའི་འཆིང་བ་སྟེ། དེ་བས་ན་ཞེས་བྱ་བའི་ཚིག་གི་ལྷག་མའོ། །
དེ་ལ་གཤེགས་པ་ནི་ག་ཏ་ཞེས་པ་འགྲོ་བའི་དོན་ཡིན་པས་འཁོར་བ་དངོས་པོ་དང་སྤང་བྱ། མྱ་ངན་ལས་འདས་པ་དངོས་མེད་ཐོབ་བྱར་བལྟ་བས་འགྲོ་བ་ནི་ཐར་པའི་ལམ་དུ་བདེ་བར་འགྲོ་བ་འཆིང་བ་ཡིན་ཏེ། རྟག་པ་དང་ཆད་པར་བལྟ་བས་ནི་འཁོར་བ་དང་ངན་སོང་དུ་འཆིང་བར་འགྱུར་གྱི། ཐར་པའི་ལམ་དུ་བདེ་བར་གཤེགས་པར་མི་འགྱུར་ཞེས་བྱ་བའི་དོན་ཏོ། །
དཔེ་ཇི་ལྟར་གཅིག་ཏུ་བསྡད་ཟེར་ན། ཆུ་ལ་ཆུ་བཞག་བཞིན་དུ་ཤེས་པར་བྱོས་ཤེས་གསུངས་ཏེ། ཇི་ལྟར་ཆུ་ལ་ཆུ་བཞག་ན། དེ་སྙེད་ཆུ་རུ་རོ་མཉམ་འགྱུར་ཞེས་འཆད་པར་འགྱུར་བའི་ཕྱིར། སྲིད་པ་དང་མཉམ་ཉིད་ནི་རང་བཞིན་ཐ་མི་དད་པ་ཡིན་པས་དབྱེར་མེད་དུ་བཞག་གོ །བཀོག་ཕྱོགས་ཐ་དད་དུ་བརྟགས་ནས་འཁོར་བ་སྤང་བྱ་དང་མྱ་ངན་ལས་འདས་པ་ཐོབ་བྱར་བལྟ་བའི་བསམ་གཏན་བརྫུན་པས་ཐར་པ་རྙེད་པ་མ་ཡིན་ནོ། །
ཇི་ལྟར་སྒྱུ་འཕྲུལ་དྲ་བ་སྤང་དུ་འཁྱུད་པ་བཞིན་ཏེ། ལྷ་བཟོ་བས་རང་གི་གྲོགས་པོ་སྒྱུ་མ་མཁན་གྱིས་གན་དུ་སྒྱུ་མ་མཁན་པོས་ངོ་མཚར་གྱི་བསམ་པས་སྒྱུ་མའི་ན་ཆུང་བསྔགས་ནས་བཏང་བ་ལ་འཇུས་པས་ཞིག་ཏེ་བསླུས་པ་དང༌། ལྷ་བཟོ་བས་ཀྱང་ལན་དུ། གྱང་ལོགས་ལ་བདག་ཉིད་གཅེབས་པའི་གཟུགས་ཤིག་བྲིས་ནས་བཞག་པ་ལ་སྒྱུ་མ་མཁན་གྱིས་འཇུས་པས་བསླུས་པ་བཞིན་ནོ། །
བརྗོད་དུ་མེད་པའི་དོན་ནི།
བླ་མ་དམ་པའི་བཀའ་ཡིས་བདེ་བར་ཡིད་ཆེས་པར། །
ང་ཡིས་བརྗོད་དུ་ཡོད་མིན་ཞེས་ནི་མདའ་བསྣུན་སྨྲ། །
བླ་མ་དམ་པའི་ཞེས་བྱ་བའི་ཚིག་གཉིས་ཀྱིས་སྟོན་ཏེ། བླ་མ་དམ་པའི་བཀའ་ཡིས་བསྟན་པ་ལ་བདེན་པར་ཡིད་ཆེས་ནས་རང་གི་སེམས་ཉིད་གཉུག་མའི་དོན་རྟོགས་ན། དེ་ལ་ང་ཡིས་ཕྱིས་ངོ་སྤྲད་ཅིང་བརྗོད་དུ་ཡོད་པ་མིན་ཞེས་མདའ་བསྣུན་སྨྲའོ། །དེ་ཅིའི་ཕྱིར་ཞེ་ན། དེ་ལ་བརྗོད་དུ་མེད་པའི་ཕྱིར་རོ། །ཡང་ན་མི་དགོས་པས་སོ། །ངོ་སྤྲོད་པའི་དུས་མྱོང་བ་ལ་མ་ངེས་པའོ། །
མཐོང་བ་མེད་པའི་དཔེ་ནི།
གདོད་ནས་དག་པ་ནམ་མཁའི་རང་བཞིན་ལ། །
བལྟས་ཤིང་བལྟས་ཤིང་མཐོང་བ་འགག་པར་འགྱུར། །
དེ་ལྟ་བུ་ཉིད་དུས་སུ་འགོག་པར་འགྱུར། །
གདོད་མ་ནས་དག་པའི་ཞེས་བྱ་བའི་ཚིག་རྐང་པ་གསུམ་གྱིས་སྟོན་ཏེ། བློ་བུར་མང་ཞིང་གདོད་མ་ནས་རྣམ་པར་དག་པའི་རང་བཞིན་ནམ་མཁའ་ལ་ནི་ལྟ་རྒྱུ་མེད་པས། བལྟས་ཤིང་བལྟས་ཤིང་མཐོང་བ་འགག་པར་འགྱུར་བ་དེ་ལྟ་བུ་ཉིད་དུ་ཆོས་ཉིད་དང་སེམས་ཉིད་རང་བཞིན་གྱིས་རྣམ་པར་དག་པ་ལ་བལྟས་པའི་དུས་ན་མཐོང་བ་འགག་པར་འགྱུར་ཏེ། སེམས་ཉིད་དང་ཆོས་ཉིད་གཉུག་མའི་གནས་ལུགས་ལ་བལྟ་བྱ་ཉིད་མ་གྲུབ་པའི་ཕྱིར་རོ། །
སེམས་རྩ་བ་བཅད་པའི་མན་ངག་ལ་བཞི་སྟེ། ལམ་གྱི་དྲི་མ་བསལ་བ་དང༌། གཞི་སྐྱེ་འགག་གནས་པ་དུས་གསུམ་རྩ་བ་དང་བྲལ་བ་དང༌། སེམས་ཀྱི་ངོ་བོ་འཁོར་འདས་གཉིས་མེད་དགེ་སྡིག་གི་མཚན་མ་དང་བྲལ་བ་དང༌། ལམ་གཞན་ལ་མ་བརྟེན་པར་བླ་མ་ལས་ངེས་པར་བརྗོད་པའོ། །དང་པོ་ལ་གཉིས་ཏེ། ང་རྒྱལ་ཅན་གྱིས་གཉུག་མའི་དོན་མི་རྟོགས་པ་དང༌། རྨོངས་པའི་བསམ་གཏན་ལ་ཡེ་ཤེས་མི་འཆར་བའོ། །དང་པོ་ནི།
གཉུག་མ་ཉིད་ལ་སྐྱོན་གྱིས་བྱིས་པ་བསླུས། །
སྐྱོ་བ་མ་ལུས་ལྷག་པར་སུན་འབྱིན་ཅིང༌། །
ང་རྒྱལ་སྐྱོན་གྱིས་དེ་ཉིད་མཚོན་མི་ནུས། །
གཉུག་མའི་ཡིད་ལ་ཞེས་བྱ་བའི་ཚིག་རྐང་པ་གསུམ་གྱིས་སྟོན་ཏེ། གཉུག་མའི་ཡིད་ནི་མ་བཅོས་པའི་སེམས་སོ། །སྐྱོན་ནི་རྟོག་པ་དང་དཔྱོད་པ་སྣ་ཚོགས་པའོ། །བསླུས་པ་ནི་སླད་པས་རྟོགས་པའི་གེགས་སུ་གྱུར་པའོ། །སྐྱེ་བོ་མ་ལུས་ལྷག་པར་སུན་འབྱིན་པ་ནི་ཁྱད་དུ་གསོད་པ་སྟེ་། འདི་དག་ནི་ཅི་ཡང་མི་ཤེས་པ་ཕྱུགས་དང་འདྲ་ཞེས་སྨྲའོ། །ང་རྒྱལ་སྐྱོན་གྱིས་ཞེས་བྱ་བ་ནི་ང་རྒྱལ་ཉིད་ཀྱི་བསྐྱོན་གྱིས་ཞེས་བྱ་བའོ། །དེ་ཉིད་མཚོན་མི་ནུས་པ་ནི་དེ་ཉིད་རྟོགས་པར་མི་ནུས་སོ། །དེའི་ཕྱིར་དོན་ནི་གྲུབ་པའི་མཐའ་ལ་ཞུགས་པའི་རྟོག་དཔྱོད་དང་བཅས་ཤིང་ཚིག་ཙམ་འདོན་པ་ལྷུར་ལེན་པའི་མཁས་པ་དག་ནི་སེམས་མ་བཅོས་པར་འཇོག་པའི་ཏིང་ངེ་འཛིན་ལ་གནས་མི་ཤེས་པས་རྟོག་དཔྱོད་ཀྱི་དྲི་མས་སླད་ཅིང་སྐྱེ་བོ་གཞན་དག་ཀྱང་ཁྱད་དུ་གསོད་ལ། ང་རྒྱལ་གྱི་དབང་གིས་སྐྱེ་བོ་རྟོགས་པ་མངོན་དུ་གྱུར་པའི་བླ་མའི་ཞབས་ལ་འདུད་པར་མི་བྱེད་པས་སོ་སོ་རང་གི་རིག་པའི་ཡེ་ཤེས་རང་ཤར་དུ་རྟོགས་པ་དེ་ཁོ་ན་ཉིད་མཚོན་པར་མི་ནུས་པས་ང་རྒྱལ་ཅན་གྱིས་གཉུག་མའི་དོན་མི་རྟོགས་བྱ་བ་ཡིན་ནོ། །
རྨོངས་པའི་བསམ་གཏན་ལ་ཡེ་ཤེས་མི་འཆར་བ་ནི།
འཇིག་རྟེན་མ་ལུས་བསམ་གཏན་གྱིས་རྨོངས་འགྱུར་ཞེས་བྱ་བ་སྟེ་བླ་མ་ཚད་དང་ལྡན་པ་ཉེ་བར་མ་རྟེན་པའི་བསམ་གཏན་འདུ་ཤེས་དང་ཚོར་བ་འགོག་པ་ལ་ཞུགས་པ་ལྟ་བུས་ནི་འཇིག་རྟེན་པའི་བསྒོམ་ཆེན་པ་ཐམས་ཅད་རྨོངས་ཤིང་དྲན་པ་མི་གསལ་བར་བྱེད་པ་ཡིན་ཏེ། རང་རིག་པའི་ཡེ་ཤེས་ནི་དེ་ལ་མི་འཆར་ཞེས་བྱའོ། །
ཡང་ན་འཇིག་རྟེན་པ་ཐམས་ཅད་ཀྱང་གཟུགས་ལ་སོགས་པ་ཡིད་ལ་བྱེད་པ་དང་མ་བྲལ་བས་བསམ་གཏན་གྱི་མིང་གིས་བརྗོད་ལ། ཡིད་ལ་བྱེད་པ་དེ་ཉིད་ཀྱིས་རྨོངས་པར་འགྱུར་ཞེས་བྱ་བའོ། །
གཞི་སྐྱེ་འགག་གནས་པ་དུས་གསུམ་རྩ་བ་དང་བྲལ་བ་ནི།
གཉུག་མའི་རང་བཞིན་སུས་ཀྱང་མཚོན་དུ་མེད། །
སེམས་ཀྱི་རྩ་བ་མིན་མཚོན་ཏེ། །
ལྷན་ཅིག་སྐྱེས་པ་རྣམ་གསུམ་གྱི། །
གང་ལས་དེ་སྐྱེས་གང་དུ་ནུབ། །
གང་དུ་གནས་འགྱུར་གསལ་བར་མི་ཤེས་སོ། །
རྩ་བ་བྲལ་བའི་དེ་ཉིད་གང་སེམས་པ། །
བླ་མའི་མན་ངག་མཐོང་བ་དེ་ཡིས་ཆོག །
གཉུག་མའི་རང་བཞིན་ཞེས་བྱ་བ་ལ་སོགས་པའི་ཚིགས་སུ་བཅད་པ་གཅིག་དང་ཚིག་རྐང་པ་གཉིས་ཀྱིས་སྟོན་ཏེ། འོ་ན་རྟོག་སྤྱོད་དང་ང་རྒྱལ་གྱི་སྐྱོན་གྱིས་གཉུག་མའི་རང་བཞིན་མཚོན་པར་མི་ནུས་ན་ཁྱོད་ཀྱིས་མཚོན་པར་གྱིས་ཤིག་ཅེ་ན། རེ་ཤིག་གཉུག་མའི་རང་བཞིན་སུས་ཀྱང་མཚོན་དུ་མེད་ཅེས་ཐག་ལེགས་པར་བཅད་དོ། །དེ་ལྟར་སེམས་ཉིད་གཉུག་མའི་རང་བཞིན་ཚིག་དང་ཐ་སྙད་ཀྱིས་ཡུལ་ལས་འདས་པས་སུས་ཀྱང་མཚོན་དུ་མེད་དེ་སངས་རྒྱས་ཀྱིས་ཀྱང་གསུང་པར་མི་སྤྱོད་པ་ཡིན་མོད་ཀྱི། དེ་ལྟར་ན་ཡང་ནན་གྱིས་བརྡར་བཏགས་ནས་མཚོན་པར་བྱ་དགོས་སོ་ཞེ་ན། སེམས་ཀྱིས་རྩ་བ་མི་མཚོན་ཏེ་ཞེས་བྱ་བ་གསུངས་ཏེ། སྟེ་ཞེས་བྱ་བ་ནི་ལྷག་མ་དང་བཅས་པའི་ཚིག་ཡིན་པས་དྲིས་པའི་དོན་དེ་ཁས་ལེན་པ་ཡིན་ནོ། །
དེའི་ཕྱིར་འདི་ལྟར་བཤད་པར་བྱ་སྟེ། སེམས་ཀྱི་རྩ་བ་མི་མཚོན་ཏེ། འོན་ཀྱང་གཏན་ནས་མ་མཚོན་ན་རྟོགས་པར་མི་འགྱུར་བས་ཅུང་ཟད་མཚོན་ན་ལྷན་ཅིག་སྐྱེས་པ་གསལ་བར་མི་ཤེས་སོ་ཞེས་མཚོན་ནོ། །དེ་ལ་གསལ་བར་མི་ཤེས་པ་ནི་གསལ་བར་མི་དམིགས་པ་སྟེ། སེམས་ཉིད་ལྷན་ཅིག་སྐྱེས་པ་ནི་ཅུང་ཟད་ཀྱང་དམིགས་སུ་མེད་ཅེས་བྱ་བའི་དོན་ཏོ། །དེའི་ཕྱིར་ཇི་ལྟར་དམིགས་སུ་མེད་ཅེ་ན། རྣམ་གསུམ་གྱིས་བརྩལ་ན་ཞེས་མ་སྨོས་ཀྱང་དོན་གྱིས་གནས་སོ། །དེའི་ཕྱིར་ལྷན་ཅིག་སྐྱེས་པ་ནི་རྣམ་པ་གསུམ་གྱིས་བཙལ་ན་རྣམ་པ་ཐམས་ཅད་དུ་མི་དམིགས་སོ་ཞེས་བྱའོ། །རྣམ་པ་གསུམ་ཉིད་གང་ཞེ་ན། གང་ལས་དེ་སྐྱེས་གང་དུ་ནུབ། །གང་དུ་གནས་འགྱུར་ཞེས་བྱ་བ་སྟེ་སེམས་དེ་གང་ལས་སྐྱེས་པར་གྱུར་པ་གསལ་བར་མི་ཤེས་ཤིང་མི་དམིགས། སེམས་དེ་གང་དུ་ནུབ་པར་འགྱུར་བ་གསལ་བར་མི་ཤེས་ཤིང་མི་དམིགས།སེམས་དེ་གང་དུ་གནས་པར་གྱུར་པ་གསལ་བར་མི་ཤེས་ཤིང་མི་དམིགས་ལ། སེམས་དེ་ཉིད་ཀྱང་གསལ་བར་མི་ཤེས་ཤིང་མི་དམིགས་པས་སེམས་ལྷན་ཅིག་སྐྱེས་པའི་གཞི་སྐྱེ་འགག་གནས་པ་གསུམ་གྱི་རྩ་བ་དང་བྲལ་བ་ཡིན་ནོ། །
དེ་ལྟར་སེམས་ཉིད་ལྷན་ཅིག་སྐྱེས་པ་རྩ་དང་བྲལ་བ་དེ་ཉིད་གང་གིས་སེམས་ཤིང་རྟོགས་ན། བླ་མའི་མན་ངག་སེམས་རྩ་བྲལ་དུ་གཏན་ལ་འབེབས་པའི་ཐབས་ཐོབ་པ་དེ་ཡིས་ཆོག་ཏེ་ཤུལ་དུ་ཅི་ཡང་མ་ལུས་སོ། །
སེམས་ཀྱི་ངོ་བོ་འཁོར་འདས་གཉིས་མེད་དགེ་སྡིག་གི་མཚན་མ་དང་བྲལ་བ་ནི།
འཁོར་བའི་རང་བཞིན་སེམས་ཀྱི་ངོ་བོ་ཉིད་ཡིན་ཞེས། །
རྨོངས་རྣམས་མདའ་བསྣུན་གྱིས་སྨྲས་ཙེ་ནེ་ཤེས་པར་བྱོས། །
གཉུག་མའི་རང་བཞིན་ཚིག་གིས་མི་བརྗོད་ཀྱང༌། །
སློབ་དཔོན་མན་ངག་མིག་གིས་མཐོང་བར་འགྱུར། །
ཆོས་དང་ཆོས་མིན་མཉེས་ནས་ཟོས་པ་ཡིས། །
འདི་ལ་ཉེས་པ་རྡུལ་ཙམ་ཡོད་མ་ལགས། །
འཁོར་བའི་རང་བཞིན་ཞེས་བྱ་བ་ལ་སོགས་པའི་ཚིགས་སུ་བཅད་པ་ཕྱེད་གཉིས་ཀྱིས་སྟོན་ཏེ། འཁོར་བ་ནི་རང་གི་རྣམ་པར་རྟོག་པ་ཙམ་ཡིན་ལ། རྣམ་པར་རྟོག་པའི་རང་བཞིན་ནི་སེམས་ཀྱི་ངོ་བོ་ཡིན་ཞིང༌། སེམས་ཀྱི་རང་བཞིན་ངོ་བོ་ཉིད་གདོད་མ་ནས་འོད་གསལ་ཞིང་རྣམ་པར་དག་པ་ཡིན་ནོ་ཞེས་མདའ་སྣུན་གྱིས་སྨྲས་པ་དེ་རྨོངས་པ་རྣམས་ཀྱིས་ཇི་ལྟ་བ་བཞིན་དུ་རྩེ་ནེ་ཤེས་པར་བྱོས་ཤིག །དེ་ནི་རང་གི་སེམས་ཉིད་དེ་ཆོས་ཀྱི་སྐུ་ཡིན་ནོ་ཞེས་བྱའོ། །འོ་ན་མདའ་བསྣུན་གྱིས་སྨྲས་པ་རྩེ་ནེས་ཤེས་པར་བྱོས་ཤེས་གསུངས་པ་གཉུག་མའི་རང་བཞིན་དེ་ཚིག་གིས་བརྗོད་པར་ནུས་སམ་ཞེ་ན། གཉུག་མའི་རང་བཞིན་ཚིག་གིས་མི་བརྗོད་ཀྱང༌། སློབ་དཔོན་མན་ངག་མིག་གིས་མཐོང་བར་འགྱུར་རོ། །སེམས་ཉིད་གཉུག་མའི་གནས་ལུགས་དེ་ཚིག་གི་སྒོ་ནས་བརྗོད་པར་མི་ནུས་ཀྱང༌། སློབ་དཔོན་མན་ངག་སེམས་ལ་ལྟ་བའི་ཐབས་ཀྱིས་མཐོང་བར་འགྱུར་ཏེ། ཇི་ལྟར་ཞེ་ན། བལྟ་བར་བྱ་བའི་སེམས་ཀྱང་མི་དམིགས། ལྟ་བར་བྱེད་པའི་སེམས་ཀྱང་མི་དམིགས། བལྟ་བྱ་དང་བལྟ་བྱེད་གཉིས་སུ་ཡང་མི་དམིགས། མི་དམིགས་སྙམ་དུ་རྟོག་པར་ཡང་མི་བྱེད་དེ། དེ་ལྟར་སེམས་ཀྱི་ཆོས་ཉིད་སེམས་ཁོ་ནས་མཐོང་གིས་གཞན་གྱིས་ནི་མ་ཡིན་ནོ། །སེམས་ལྷན་ཅིག་སྐྱེས་པའི་དོན་རྟོགས་ན་ཆོས་དགེ་བ་དང༌། ཆོས་མིན་མི་དགེ་བ་གཉིས་བར་ཀྱང་རང་བཞིན་དུ་རོ་ཅིག་ཏུ་མཉེས་ནས་ཟོས་ཤིང་ཁོང་དུ་ཆུད་པ་ཡིས། དགེ་སྡིག་གཉིས་མེད་ཀྱི་དོན་རྟོགས་པའི་རྣལ་འབྱོར་པ་འདི་ལ་འཁོར་བ་དང་ངན་སོང་དུ་སྐྱེ་བའི་ཉེས་པ་བརྡུལ་ཙམ་ཡང་ཡོད་པ་མ་ལགས་སོ། །
འཕགས་པ་ཀླུ་སྒྲུས་ཀྱིས་ཀྱང༌།
མདོར་ན་མེད་པར་བལྟ་བ་ཉིད། །
ལས་ཀྱི་འབྲས་བུ་མེད་ཅེས་པ། །
བསོད་ནམས་མ་ཡིན་ངན་སོང་པ། །
དེ་ནི་ལོག་པར་བལྟ་ཞེས་བཤད། །
མདོར་ན་ཡོད་པར་བལྟ་བ་ཉིད། །
ལས་ཀྱི་འབྲས་བུ་ཡོད་ཅེས་པ། །
བསོད་ནམས་བདེ་འགྲོ་རྒྱུ་མཐུན་པ། །
ཡང་དག་ལྟ་བ་ཞེས་བཤད་དོ། །
ཤེས་པ་མེད་དང་ཡོད་ཞིའི་ཕྱིར། །
སྡིག་དང་བསོད་ནམས་ལས་འདས་པ། །
དེ་ཡིས་ངན་འགྲོ་བདེ་འགྲོ་ལས། །
ཐར་པ་དེ་ནི་དམ་པས་བཤད། །
ཅེས་གསུངས་པ་ལྟ་བུའོ། །
ལམ་གཞན་ལ་མ་བརྟེན་པར་བླ་མ་ཡིས་ངེས་པར་བརྗོད་པ་ནི།
གཉུག་མའི་ཡིད་ནི་གང་ཚེ་སྦྱངས་གྱུར་པ། །
དེ་ཚེ་བླ་མའི་ཡོན་ཏན་སྙིང་ལ་འཇུག་པར་འགྱུར། །
འདི་ལྟར་རྟོགས་ནས་མདའ་བསྣུན་གླུ་ལེན་ཏེ། །
སྔགས་དང་རྒྱུད་རྣམས་གཅིག་ཀྱང་མ་མཐོང་ངོ༌། །
གཉུག་མའི་ཡིད་ཅེས་བྱ་བའི་ཚིགས་སུ་བཅད་པ་གཅིག་གིས་སྟོན་ཏེ། གཉུག་མའི་ཡིད་ནི་མ་བཅོས་པའི་སེམས་སོ། །སྦྱངས་པ་ནི་དད་པ་དང་གུས་པས་སྦྱངས་པ་སྟེ། དེ་ལྟར་ན་གང་གི་ཚེ་བླ་མ་ལ་དད་པ་དང་གུས་པ་ཐུན་མོང་མ་ཡིན་པ་སྐྱེས་པས་གཉུག་མའི་ཡིད་ལ་ཡོད་པའི་དྲི་མ་ཐམས་ཅད་སྐད་ཅིག་ཙམ་གྱིས་སྦྱངས་པར་གྱུར་པ་དེའི་ཚེ་བླ་མའི་ཡོན་ཏན་སེམས་ལྷན་ཅིག་སྐྱེས་པ་རྟོགས་པའི་གེགས་མེད་པས་སྙིང་ལ་འཇུག་ཅིང་སེམས་ལ་འཆར་རོ། །རྣལ་འབྱོར་གྱི་དབང་ཕྱུག་ས་ར་ཧ་ཡང་བྱང་ཆུབ་སེམས་དཔའ་བདེ་བའི་མགོན་པོ་ལ་དད་པ་དང་གུས་པས་སྐྱེས་པའི་སྐད་ཅིག་གིས་སེམས་ཀྱི་དྲི་མ་དག་ནས་ཆོས་ཐམས་ཅད་གཉུག་མའི་ཡེ་ཤེས་སུ་རོ་གཅིག་པ་འདི་ལྟར་རྟོགས་ནས་མདའ་བསྣུན་གླུ་ལེན་པར་བྱེད་པ་ཡིན་ཏེ། སྔགས་དང་རྒྱུད་རྣམས་གཅིག་ཀྱང་མ་མཐོང་ངོ༌། །དེ་བས་ན་བླ་མའི་ལམ་འདི་གཞན་ལ་མི་བལྟོས་པ་ཡིན་ནོ། །
འཆིང་གྲོལ་གྱི་རྣམ་པར་བཞག་པ་སྤྱིར་བསྟན་པ་ལ་གསུམ་སྟེ། གྲོལ་བ་སེམས་ལས་གུད་ན་མེད་པ། འཁོར་འདས་གཉིས་ཀའི་ས་བོན་སེམས་ཉིད་ཡིན་པ་དང༌། དེ་ལྟར་ངེས་པའི་དོན་བསྡུ་བའོ། །དང་པོ་ནི།
འགྲོ་རྣམས་ལས་ཀྱིས་སོ་སོར་བཅིངས་གྱུར་ཏེ། །
ལས་ལས་གྲོལ་ན་ཡིད་ནི་ཐར་པ་ཡིན། །
རང་རྒྱུད་གྲོལ་ན་ངེས་པར་གཞན་མེད་དེ། །
མཆོག་གི་མྱ་ངན་འདས་པ་ཐོབ་པར་འགྱུར། །
འགྲོ་རྣམས་ཤེས་བྱ་བའི་ཚིགས་སུ་བཅད་པ་གཅིག་གིས་སྟོན་ཏེ། ཐུབ་པའི་དབང་པོས་ལས་དང་འབྲས་བུའི་རྣམ་པར་བཞག་པ་དང༌། འཆིང་བ་དང་གྲོལ་བའི་རྣམ་པར་བཞག་པ་དཔག་ཏུ་མེད་པ་གསུངས་ནའང༌། མདོར་བསྡུ་ན་སེམས་བཅིངས་ན་ནི་འཆིང་བ་ཡིན་ལ། སེམས་གྲོལ་ན་ནི་གྲོལ་བ་ཡིན་ཞེས་བྱ་བ་འདི་ལས་མ་རྟོགས་པ་ཅི་ཡང་མེད་དོ། །དེ་ཡང་འགྲོ་བ་རྣམས་སོ་སོར་ལས་ཀྱིས་འཆིང་བར་འགྱུར་སྟེ། རང་གི་ལས་ཀྱི་རྣམ་པར་སྨིན་པ་ནི། བདག་ཉིད་ཀྱིས་སོ་སོར་མྱོང་པར་བྱ་བ་ཡིན་ནོ། །ཞེས་གསུངས་པའི་ཕྱིར་རོ། །རྣམ་པ་གཅིག་ཏུ་ན་དགེ་བ་ཟག་པ་དང་བཅས་པའི་ལམ་གྱིས་འདོད་པའི་ཁམས་ཀྱི་ལྷ་དང་མི་རྣམས་ཀྱི་ནང་དུ་སྐྱེའོ། །མི་དགེ་བའི་ལས་རྣམས་ཀྱིས་ངན་སོང་གི་གནས་སུ་སྐྱེའོ། །མི་གཡོ་བའི་ལས་ཀྱིས་ནི་གཟུགས་ཀྱི་ཁམས་དང་གཟུགས་མེད་ཀྱི་ཁམས་སུ་སྐྱེའོ། །དེ་ལྟར་ལས་རྣམ་པ་གསུམ་པོ་དེ་དག་གིས་ཁམས་གསུམ་དུ་སོ་སོར་འཆིང་བར་འགྱུར་རོ། །
ལས་ཀྱི་རྒྱུ་ཡང་ཉོན་མོངས་པ་དག་ཡིན་ལ། ཉོན་མོངས་པའི་རྒྱུ་ཡང་བདག་ཏུ་འཛིན་པ་ཡིན་ཏེ། སློབ་དཔོན་འཕགས་པའི་ཞལ་ནས།
བདག་ཡོད་ན་ནི་གཞན་དུ་ཤེས། །
བདག་གཞན་ཆ་ལས་འཛིན་དང་སྡང༌། །
དེ་གཉིས་དང་ནི་འབྲེལ་པ་ལས། །
ཉེས་པ་ཐམས་ཅད་འབྱུང་བ་ཡིན། །
ཞེས་བཤད་པ་ལྟ་བུའོ། །བདག་ཏུ་འཛིན་པ་ཞེས་བྱ་བ་ཡང་འདིར་ཅི་ཡིན་མ་ཤེས་པ་དཔྱད་པར་སེམས་རིག་པ་སྣ་ཚོགས་རྣམ་པར་རྟོག་པས་ངའོ་སྙམ་པ་འདི་ཉིད་དོ། །དེ་ལྟར་ན་བདག་དུ་འཛིན་པ་ལས་ཉོན་མོངས་པ་འབྱུང་བས་ཉོན་མོངས་པ་ལས་འབྱུང་ཞིང༌། ལས་ཀྱིས་ཀྱང་བདག་དུ་འཛིན་པ་དེ་ཉིད་འཆིང་བར་འགྱུར་རོ། །ཞེས་བྱ་བར་གནས་སོ། །ལས་ལས་གྲོལ་ན་ཡིད་ནི་ཐར་པ་ཡིན་ཞེས་བྱ་བ་འདིས་ནི། རང་རྒྱུད་གྲོལ་ན་ཐར་པ་ཡིན་པར་སྟོན་ཏེ། ལས་ལས་གྲོལ་བ་ལ་རྒྱུ་ཉོན་མོངས་པ་ལས་གྲོལ་དགོས་ལ། ཉོན་མོངས་པ་ལས་གྲོལ་བ་ལ་ངར་འཛིན་གྱི་རྣམ་པར་རྟོག་པ་ལས་གྲོལ་དགོས་པའི་ཕྱིར་རོ། །དེ་ལྟར་ན་ལས་ལས་གྲོལ་ན་ཡིད་ནི་ཐར་པ་ཡིན་ནོ། །
འོ་ན་ངར་འཛིན་གྱི་རྣམ་པར་རྟོག་པ་ལས་གྲོལ་བ་ཙམ་གྱིས་གྲོལ་བར་འགྱུར་བ་ཅིའི་ཕྱིར་ཞེ་ན། རང་རྒྱུད་གྲོལ་ན་ངེས་པར་གཞན་མེད་དེ་ཞེས་བྱ་བ་གསུངས་ཏེ། འཁོར་བ་དང་མྱ་ངན་ལས་འདས་པའི་ཆོས་འདི་དག་ཐམས་ཅད་ནི་རང་གི་རྣམ་པར་རྟོག་པས་བཞག་པ་ཙམ་ཡིན་པས། རྣམ་པར་རྟོག་པ་འོད་གསལ་ཆོས་ཉིད་ཀྱི་ངང་དུ་རྣམ་པར་གྲོལ་ན། བུམ་པ་ལ་སོགས་པ་ཅི་ཞིག་གྲོལ་བར་བྱ་དགོས། དེ་ནི་མཆོག་གི་མྱ་ངན་ལས་འདས་པ་ཐོབ་པར་འགྱུར་ཏེ། རང་གི་སེམས་ཉིད་རྟོགས་པ་དེ་ཉིད་ཆོས་ཀྱི་སྐུ་ཡིན་པའི་ཕྱིར་རོ། །
ཉན་ཐོས་དང་རང་རྒྱལ་བས་ནི་ཏིང་ངེ་འཛིན་གྱི་སྟོབས་ཀྱིས་ཉོན་མོངས་པ་མངོན་གྱུར་མགོ་ནོན་ཡང་བཟུང་འཛིན་གྱི་བག་ཆགས་མ་སྤངས་པས་མཆོག་གི་མྱ་ངན་ལས་འདས་པ་མ་ཡིན་ཏེ། དེ་བས་ན་འདིར་གཞན་གྱི་མྱ་ངན་ལས་འདས་པ་ལ་ལྟོས་ནས། མཆོག་གི་མྱ་ངན་ལས་འདས་པ་ཞེས་གསུངས་པ་ཡིན་ནོ། །
འཁོར་འདས་གཉིས་ཀའི་ས་བོན་སེམས་ཉིད་ཡིན་པ་ནི།
སེམས་ཉིད་གཅིག་པུ་ཀུན་གྱི་ས་བོན་ཏེ། །
གང་ལ་སྲིད་དང་མྱ་ངན་འདས་འཕྲོ་བ། །
འདོད་པའི་འབྲས་བུ་སྟེར་བར་བྱེད་པ་ཡི། །
ཡིད་བཞིན་ནོར་འདྲའི་སེམས་ལ་ཕྱག་འཚལ་ལོ། །
སེམས་ཉིད་གཅིག་པུ་ཞེས་བྱ་བའི་ཚིགས་སུ་བཅད་པ་གཅིག་གིས་སྟོན་ཏེ། སེམས་ཉིད་གཅིག་པུ་འཁོར་འདས་ཀུན་གྱི་ས་བོན་ཡིན་ཏེ། ཅིའི་ཕྱིར་ཞེ་ན། སེམས་ཉིད་རང་བཞིན་གྱིས་རྣམ་པར་དག་པའི་དོན་དེ་མ་རྟོགས་ན་ནི་རྣམ་པར་རྟོག་པ་བློ་བུར་གྱི་དྲི་མས་ཤྲེད་པ་འཕྲོ་ཞིང་འཁོར་བར་འཁྱམ་ལ། སེམས་ཉིད་རང་བཞིན་གྱིས་རྣམ་པར་དག་པའི་དོན་དེ་རྟོགས་ན་མྱ་ངན་ལས་འདས་པ་འཕྲོ་བ་སྟེ། མྱ་ངན་ལས་འདས་པ་ཡིན་པའི་ཕྱིར་རོ། །ལ་ཞེས་བྱ་བ་ནི་ཕྱིར་གྱི་དོན་ནོ། །དེའི་ཕྱིར་འཁོར་བ་དང་མྱ་ངན་ལས་འདས་པ་གང་འདོད་པའི་འབྲས་བུ་བསྟེར་བར་བྱེད་པའི་ཡིད་བཞིན་གྱི་ནོར་བུ་རིན་པོ་ཆེ་དང་འདྲ་བའི་སེམས་ཉིད་ལ་ཕྱག་འཚལ་ལོ། །
དེ་ལྟར་ངེས་པའི་དོན་བསྡུ་བ་ནི།
སེམས་བཅིངས་པས་ནི་འཆིངས་འགྱུར་ཏེ། །
དེ་ཉིད་གྲོལ་ན་ཐེ་ཚོམ་མེད། །
བླུན་པོ་གང་གིས་འཆིང་འགྱུར་བ། །
མཁས་རྣམས་དེ་ཡིས་མྱུར་དུ་གྲོལ། །
སེམས་བཅིངས་ན་ནི་ཞེས་པའི་ཚིགས་སུ་བཅད་པ་གཅིག་གིས་སྟོན་ཏེ། སྔར་བཤད་པའི་ཚུལ་དེ་ལྟར་སེམས་མ་རྟོགས་ཤིང་བཅིངས་ན་ནི་ལས་དང་ཉོན་མོངས་པས་ཁམས་གསུམ་དུ་འཆིང་བར་འགྱུར་ལ་སེམས་དེ་ཉིད་གྲོལ་ན་ནི་ལས་དང་ཉོན་མོངས་པ་དང་སྐྱེ་བ་ལས་གྲོལ་བ་ལ་ཐེ་ཙོམ་མེད་དེ་རྒྱུ་མེད་པའི་ཕྱིར་རོ། །དེ་བས་ན་བླུན་པོས་སེམས་མ་རྟོགས་པའི་རྒྱུ་མཚན་གང་གིས་འཆིང་བར་འགྱུར་བའི་རྒྱུ་སེམས་མ་རྟོགས་པ་ཡིན་ལ། མཁས་པས་སེམས་མ་རྟོགས་པས་འཆིང་བའི་རྒྱུའི་སེམས་དེ་རྟོགས་པ་དེ་ཡིས་མྱུར་དུ་གྲོལ་ཏེ། སེམས་སྟོང་པ་འོད་གསལ་བར་མཐོང་བ་དེ་ཉིད་ཀྱི་ཚེ་དངོས་པོ་དང་མཚན་མར་བལྟ་བའི་འཆིང་བ་ལས་རྣམ་པར་གྲོལ་ལོ། །
གྲོལ་བར་བྱེད་པའི་ཐབས་བྱེ་བྲག་ཏུ་བཤད་པ་ལས། སེམས་བཟུང་བའི་མན་ངག་ནམ་མཁའ་མཚོན་པའི་ཞི་གནས་ནི།
སེམས་ནི་ནམ་མཁའ་འདྲ་བར་གཟུང་བྱ་སྟེ། །
ནམ་མཁའི་རང་བཞིན་ཉིད་དུ་སེམས་གཟུང་བྱ། །
སེམས་ནི་ཞེས་བྱ་བའི་ཚིག་རྐང་པ་གཉིས་ཀྱིས་སྟོན་ཏེ། འདིར་ཇི་སྐད་བཤད་པའི་ཚུལ་གྱིས། སེམས་བཅིངས་ན་ནི་འཆིང་འགྱུར་ལ། སེམས་གྲོལ་ན་ནི་གྲོལ་བ་ཡིན་ན་ཇི་ལྟར་སེམས་གྲོལ་བར་བྱེད་པའི་ཐབས་ལ་སླབ་པར་བྱ་ཞེ་ན། སེམས་ནི་ནམ་མཁའ་འདྲ་བར་བཟུང་བྱ་སྟེ་ཞེས་བྱ་བ་གསུངས་སྟེ། ནམ་མཁའ་ནི་གཟུགས་ལ་སོགས་པའི་ཆོས་མཐའ་དག་ལོག་པ་ཙམ་ལ་ཐ་སྙད་དུ་བྱས་པ་མ་རྟོགས་པར་ཆོས་འགའ་ཞིག་གི་ངོ་བོར་དམིགས་པར་བྱ་བ་ནི་མ་ཡིན་ནོ། །དེ་བཞིན་དུ་སེམས་ཉིད་ཀྱང་ཁ་དོག་དང་དབྱིབས་ལ་སོགས་པའི་ཆོས་མཐའ་དག་ལ་སོགས་པ་ཙམ་ཞིག་ལ་མ་ཡེངས་པར་གནས་པར་བྱ་བ་ཙམ་དུ་ཟད་ཀྱི། ཆོས་འགའ་ཞིག་གི་ངོ་བོར་དམིགས་ནས་སྒོམ་པར་བྱ་བ་ནི་མ་ཡིན་ནོ། །
དེ་ལྟར་ནམ་མཁའ་དཔེར་བྱས་ནས་དཔེ་ལས་བྱུང་བའི་དོན་མི་དམིགས་པར་བསྒོམ་པ་བསྟན་ནས། ད་ནི་སེམས་ཀྱི་རང་བཞིན་དང་ནམ་མཁའི་རང་བཞིན་ལ་གཉིས་སུ་མེད་པས་དམིགས་སུ་མེད་པར་རོ་གཅིག་ཏུ་བསྟན་པའི་ཕྱིར། ནམ་མཁའི་རང་བཞིན་ཉིད་དུ་སེམས་ཉིད་དུ་བཟུང་བར་བྱ་ཞེས་བྱ་བ་གསུངས་ཏེ། ནམ་མཁའི་རང་བཞིན་དང་འདྲ་བ་ཞེས་བྱ་བ། ནམ་མཁའི་རང་བཞིན་མི་དམིགས་པ་ཐ་དད་པ་གཅིག་དང༌། སེམས་ཀྱི་རང་བཞིན་མི་དམིགས་པ་ཐ་དད་གཉིས་སུ་མེད་དམིགས་པ་ལོག་པ་ཙམ་གྱི་ངོ་བོར་བསྒོམ་པའོ། །འོ་ན་དམིགས་པ་ལོག་པ་ཙམ་དུ་ཡང་ཅི་ཡོད་ཅེ་ན། སེམས་ཉིད་གཉུག་མའི་དོན་ནི་མི་བསྒོམ་པ་ལ་མ་ཡེངས་པ་ཁོ་ན་ཡིན་གྱི། ཆོས་འགའ་ཞིག་གི་ངོ་བོར་བསྒོམ་དུ་ཡོད་པ་ནི་མ་ཡིན་ནོ། །
དེ་ལྟ་བུའི་ཞི་གནས་ལ་བརྟེན་ནས་རྟོགས་པ་སྐྱེ་བས་རྣམ་རྟོག་གྲོལ་བའི་ཡེ་ཤེས་ནི།
ཡིད་དེ་ཡིད་མ་ཡིན་པར་བྱེད་འགྱུར་ན། །
དེས་ནི་བླ་མེད་བྱང་ཆུབ་ཐོབ་པར་འགྱུར། །
མཁས་འདྲར་བྱས་ན་རླུང་ནི་རྣམ་པར་འཆིང༌། །
མཉམ་ཉིད་ཡོངས་སུ་ཤེས་པས་རབ་ཏུ་ཐིམ། །
མདའ་བསྣུན་གྱིས་སྨྲས་ནམ་ཞིག་ནུས་ལྡན་ན། །
མི་རྟག་གཡོ་བ་མྱུར་དུ་སྤོང་བར་འགྱུར། །
ཡིད་དེ་ཞེས་བྱ་བའི་ཚིགས་སུ་བཅད་པ་ཕྱེད་དང་གཉིས་ཀྱིས་སྟོན་ཏེ། དེ་ལྟར་སྒོམ་དུ་མེད་པའི་ངང་ལ་གོམས་པར་བྱས་པས་རྣམ་པར་རྟོག་པ་སྣ་ཚོགས་སུ་སྣང་བའི་ཡིད་དེ་འོད་གསལ་སྟོང་པ་ཉིད་ཀྱི་ངོ་བོར་རོ་གཅིག་པ་ཉིད་དུ་ཉེ་བར་ཞི་ནས་ཡིད་མ་ཡིན་པར་བྱེད་པར་གྱུར་ན། དེས་ན་ཆོས་ཀྱི་སྐུ་ཡིན་པས་དེས་ནི་བླ་མེད་བྱང་ཆུབ་ཐོབ་པར་འགྱུར་རོ། །འདི་ཉིད་གསལ་བར་བསྟན་པའི་ཕྱིར། མཁའ་འདྲར་བྱས་ན་ཞེས་བྱ་བ་ལ་སོགས་པ་གསུངས་ཏེ། སྔར་བཤད་པའི་ཚུལ་གྱིས་སེམས་ནམ་མཁའ་དང་འདྲ་བ་དང༌། ནམ་མཁའི་རང་བཞིན་དང་རོ་གཅིག་པ་ཉིད་དུ་གོམས་པར་བྱས་ནས་རྣམ་པར་རྟོག་པ་སྣ་ཚོགས་ཀྱི་རླུང་མི་རྟོག་པའི་ཏིང་ངེ་འཛིན་གྱི་ངང་དུ་འཆིང་བར་བྱེད་དོ། །དེ་ལྟར་བཅིངས་པས་ཆུ་བོ་ལ་རླབས་ཞི་བའམ། ནམ་མཁའ་ལ་སྤྲིན་དངས་བ་བཞིན་དུ་སེམས་ཉིད་རང་བཞིན་གྱིས་རྣམ་པར་དག་པའི་ངང་དུ་ཐིམ་ཞིང་དམིགས་པར་མི་འགྱུར་རོ། །
དེས་ན་ཆོས་ཐམས་ཅད་རང་བཞིན་རོ་གཅིག་མཉམ་པ་ཉིད་ཡོངས་སུ་ཤེས་པས་རྣམ་པར་གྲོལ་བའི་ཚུལ་གྱིས་རབ་ཏུ་ཐིམ་པར་འགྱུར་རོ། །དེ་ལྟར་ནམ་ཞིག་མདའ་བསྣུན་གྱིས་སྨྲས་པ་ནམ་མཁས་མཚོན་པའི་ཞི་གནས་བསྒོམ་པའི་ནུས་པ་དང་ལྡན་ན་རྣམ་པར་རྟོག་པ་སྣ་ཚོགས་སུ་རྒྱུ་བ་མི་རྟག་ཅིང་གཡོ་བའི་རང་བཞིན་ཅན་དེ་མྱུར་དུ་སྤོང་བར་འགྱུར་ཞེས་བྱའོ། །
བདེ་ཆེན་ཐོབ་པའི་འབྲས་བུ་ནི།
རླུང་དང་མེ་དང་དབང་ཆེན་འགགས་པ་ན། །
བདུད་རྩི་རྒྱུ་བའི་དུས་སུ་རླུང་ནི་སེམས་ལ་འཇུག །
ནམ་ཞིག་སྦྱོར་བཞི་གནས་གཅིག་ལ་ནི་ཞུགས་པ་ན། །
བདེ་ཆེན་མཆོག་ནི་ནམ་མཁའི་ཁམས་སུ་མི་ཤོང་ངོ༌། །
རླུང་དང་ཞེས་བྱ་བའི་ཚིགས་སུ་བཅད་པ་གཅིག་གིས་སྟོན་ཏེ། དའེ་དོན་ནི་སེམས་མ་བཅོས་པ་ནམ་མཁའ་མཚོན་པའི་ཞི་གནས་ཀྱི་ཏིང་ངེ་འཛིན་ལ་བཞག་པ་ན་རྣམ་རྟོག་གི་རླུང་ཕྱིར་རྒྱུ་བ་ཆད་ནས་སེམས་ལ་འཇུག་ལ། མཐར་སེམས་བཙལ་ན་མ་རྙེད་པ་དྲན་པའི་མན་ངག་དང༌། ཡིད་ལ་མི་བྱེད་པ་དྲན་པ་མེད་པའི་མན་ངག་དང༌། རང་གི་སེམས་གདོད་མ་ནས་མ་སྐྱེས་པ་སྐྱེ་བ་མེད་པའི་མན་ངག་དང༌། དཔེ་དོན་གཉིས་དང་བྲལ་བ་བློ་ལས་འདས་ཞེས་བྱ་བ་བརྡའི་སྦྱོར་བ་བཞི་ཅར་ཕྱག་རྒྱ་ཆེན་པོ་ལྷུན་གྱིས་གྲུབ་པའི་གནས་གཅིག་ལ་བཞུགས་པ་ན་བདེ་བ་ཆེན་པོ་ཆོས་ཀྱི་སྐུ་ནམ་མཁའི་ཁམས་སུ་མི་ཤོང་བ་ཐོབ་ཅེས་བྱའོ། །
ཚིག་གི་དོན་ལ། རླུང་དང་མེ་དང་དབང་ཆེན་ནི་རྣམ་པར་རྟོག་པ་ལ་བརྗོད་ལ། བདུད་རྩི་རྒྱུ་བ་ནི་མི་རྟོག་པའི་ཏིང་ངེ་འཛིན་ལ་བརྗོད་དོ། །གཞན་ནི་གོ་བར་ཟད་དོ། །རྣམ་པ་གཅིག་ཏུ་ན་འདི་ཕྱག་རྒྱ་ཆེན་པོ་རྟོགས་པ་མངོན་དུ་འགྱུར་བཞིན་དུ་འབྱུང་བས་བསྡུས་པའི་རྣམ་པར་སྨིན་པའི་ལུས་དང་མ་བྲལ་བས་ན་ཚ་དང་བདེ་བ་སྡུག་དང་བཅས་པར་འདུག་ཀྱང་འཆི་བའི་དུས་ན་རྣམ་པར་སྨིན་པའི་ལུས་ན་ཚ་དང་བདེ་སྡུག་དང་བཅས་པ་འདི་སྤྲུལ་གྱི་ལྤགས་པ་བསྙིལ་བ་བཞིན་དུ་དོར་ནས་བདེ་བ་ཆེན་པོ་ཆོས་ཀྱི་སྐུ་ནམ་མཁའ་ལྟ་བུ་མངོན་དུ་བྱས་ནས། བསོད་ནམས་ཀྱི་ཚོགས་དང༌། སྨོན་ལམ་གྱིས་གྲུབ་པའི་གཟུགས་ཀྱི་སྐུ་ནམ་མཁའི་འཇའ་མཚོན་ལྟ་བུས་སེམས་ཅན་གྱི་དོན་མཛད་དོ་ཞེས་བྱ་བ་འདི་ཡིན་ནོ། །
ཡི་གེའི་དོན་ནི། འཆི་བ་འོད་གསལ་གྱི་དུས་སུ་ས་ཆུ་ལ་ཐིམ་པ་དང༌། ཆུ་མེ་ལ་ཐིམ་པ་དང༌། མེ་རླུང་ལ་ཐིམ་པ་དང༌། རླུང་རྣམ་པར་ཤེས་པ་ལ་ཐིམ་པ་དང༌། རྣམ་པར་ཤེས་པ་འོད་གསལ་ལ་ཐིམ་པ་ཞེས་བཤད་པས། འདིར་དབང་ཆེན་ནི་རྣམ་པར་ཤེས་པ་ལ་བརྗོད་དོ། །བདུད་རྩི་རྒྱུ་བའི་དུས་ནི་འཆི་བ་འོད་གསལ་གྱི་དུས་སོ། །རླུང་ནི་སེམས་ལ་འཇུག་པ་ནི་རླུང་རྣམ་པར་ཤེས་པ་ལ་འཇུག་པའི་དུས་སོ། །ནམ་ཞིག་ཞེས་བྱ་བ་ནི་འཆི་བའི་དུས་ནམ་ཞིག་གོ །སྦྱོར་བ་བཞི་འབྱུང་བ་བཞི་ཐིམ་པའི་སྦྱོར་བའོ། །གནས་གཅིག་ལ་ནི་ཞུགས་པ་རྣམ་པར་ཤེས་པ་འོད་གསལ་གྱི་གནས་གཅིག་ལ་ཞུགས་པའོ། །གཞན་ནི་གོ་བར་སླའོ། །
ལམ་གཞན་གྱིས་མི་གྲོལ་བར་བསྟན་པ་ལ་གཉིས། གྲུབ་མཐའི་རྟོག་དཔྱོད་ཀྱིས་མི་གྲོལ་བ་དང༌། འཇིག་རྟེན་པ་ཐ་མལ་གྱི་ཤེས་པས་མི་གྲོལ་བའོ། །དང་པོ་ནི།
ཁྱིམ་དང་ཁྱིམ་ན་དེ་ཡིས་གཏམ་སྨྲ་ཡང༌། །
བདེ་ཆེན་གནས་ནི་ཡོངས་སུ་ཤེས་པ་མེད། །
འགྲོ་ཀུན་བསམ་པས་སུན་འབྱིན་མདའ་བསྣུན་སྨྲ། །
བསམ་གྱིས་མི་ཁྱབ་གྲུབ་པ་འགའ་ཡང་མེད། །
ཁྱིམ་དང་ཞེས་བྱ་བའི་ཚིགས་སུ་བཅད་པ་གཅིག་གིས་སྟོན་ཏེ། ཁྱིམ་དང་ཁྱིམ་ནི་རང་རང་གི་གནས་སོ། །དོན་ནི་འདི་ཡིན་ཏེ། རང་རང་གི་ཁྱིམ་ན་འདུག་སྟེ་རང་རང་གི་ལྟ་བ་དང་གྲུབ་མཐའ་གཏན་ལ་འབེབས་པའི་གཏམ་སྣ་ཚོགས་པ་སྨྲས་ཀྱང༌། སེམས་ལྷན་ཅིག་སྐྱེས་པ་བདེ་བ་ཆེན་པོའི་གནས་ལུགས་ནི་ཡོངས་སུ་ཤེས་པ་མེད་ལ། འགྲོ་བ་གྲུབ་པའི་མཐའ་ལ་ཞུགས་པའི་མཁས་པ་ཀུན་ཀྱང་རྟོག་དཔྱོད་ཀྱི་བསམ་པས་སུན་འབྱིན་ཅིང་བསམ་གྱིས་མི་ཁྱབ་ཅིང་རྟོག་དཔྱོད་དང་བྲལ་བའི་དོན་བ སྒྲུས་པ་ནི་འགའ་ཡང་མེད་ཅེས་མདའ་སྣུནསྨྲ་ཞེས་བྱའོ། །
ཐ་མལ་འཇིག་རྟེན་པའི་ཤེས་པས་མི་གྲོལ་བ་ནི།
སྲོག་ཆགས་ཐམས་ཅད་ཀུན་ལ་ཡང༌། །
དེ་ཉིད་ཡོད་དེ་རྟོགས་པ་མེད། །
སྲོག་ཆགས་ཀུན་ལ་ཡང་དེ་ཉིད་ཡོད་དེ་ཞེས་བྱ་བའི་ཚིག་རྐང་པ་གཉིས་ཀྱིས་སྟོན་ཏེ། ཐམས་ཅད་དང་ཀུན་ནི་བསྟན་པ་དང་བཤད་པའོ། །དེ་ཉིད་ནི་སེམས་ཉིད་དང་ཆོས་ཉིད་གཉུག་མ་གདོད་མ་ནས་ལྷན་ཅིག་སྐྱེས་པའོ། །
གྲོལ་བའི་ཡེ་ཤེས་ངོས་བཟུང་བ་ནི།
ཐམས་ཅད་རོ་མཉམ་རང་བཞིན་པས། །
བསམ་པས་ཡེ་ཤེས་བླ་མེད་པའོ། །
ཐམས་ཅད་ཅེས་བྱ་བའི་ཚིག་གཉིས་ཀྱིས་སྟོན་ཏེ། ཐམས་ཅད་ནི་སྣང་སྲིད་འཁོར་འདས་ཀྱི་ཆོས་ཐམས་ཅད་དོ། །རོ་མཉམ་པ་ནི་གཉིས་སུ་མི་བྱ་བ་ལ་སོགས་པ་མཉམ་པ་ཉིད་རྟོགས་པའི་ལྟ་བ་གཏན་ལ་ཕབ་པའི་སྐབས་སུ་བཤད་ཟིན་ཏོ། །བསམ་ཡས་ཡེ་ཤེས་ནི་བསམ་དུ་མེད་པའི་ཆོས་ཉིད་རྟོགས་པའི་བློ་གྲོས་སོ། །
ཡང་ན་བསམ་ཡས་ཡེ་ཤེས་བྱ་བ་ནི་ཆོས་སྣ་ཚོགས་པ་ཐམས་ཅད་དོ། །ཡེ་ཤེས་ནི་དེ་དག་གི་ཆོས་ཉིད་རོ་གཅིག་རྟོགས་པའོ། །བླ་ན་མེད་པ་ནི་གོང་ན་མེད་པ་སྟེ་མ་ལུས་པར་རྟོགས་པའོ། །
མ་རྟོགས་པའི་ཉེས་དམིགས་ཉམས་པའི་ཆ་དང་མཐུན་པ་ནི།
ཁ་སང་དེ་རིང་དེ་བཞིན་སང་དང་གཞན། །
དོན་རྣམས་ཕུན་སུམ་ཚོགས་པར་སྐྱེ་བོ་འདོད། །
ཀྱེ་ཧོ་བཞིན་བཟངས་སྙིམ་པ་ཆུས་བཀང་བ། །
འཛགས་པ་བཞིན་དུ་ཉམས་པ་མ་ཚོར་རོ། །
ཁར་སང་དེ་རིང་ཞེས་བྱ་བའི་ཚིགས་སུ་བཅད་པ་གཅིག་གིས་སྟོན་ཏེ། འཇིག་རྟེན་རྣམ་པར་གཡེང་བའི་རྒྱུ་དང་མི་རྟག་པ་མ་རྟོགས་པའི་དཔེའོ། །དེ་ལ་འཇིག་རྟེན་རྣམ་པར་གཡེང་པའི་རྒྱུ་ནི། དོན་རྣམས་ཕུན་སུམ་ཚོགས་པར་སྐྱེ་བོ་འདོད་པའོ། །
ཇི་ལྟར་འདོད་ཞེ་ན། ཁར་སང་དེ་རིང་དོན་རྣམས་ཕུན་སུམ་འཚོགས་པར་སྐྱེ་བོ་འདོད། །ཀྱེ་ཧོ་བཞིན་བཟངས་སྙིམ་པ་ཆུས་བསྐང་པ། །འཛག་པ་བཞིན་དུ་ཉམས་པ་མ་ཚོར་རོ། །ཞེས་བྱ་བས་སྟོན་ཏེ། ཀྱེ་ཧོ་བཞིན་བཟང་དག་ཁར་སང་གི་དུས་ན་དོན་རྣམས་ཕུན་སུམ་ཚོགས་པར་སྐྱེ་བོ་འདོད་པས་ན། ལས་དང་བྱ་བ་དེ་དང་དེ་བྱེད་པ་ན་སྙིམ་པ་ཆུས་བཀང་བ་འཛག་པ་བཞིན་དུ་ཚེ་དང་བསོད་ནམས་དང་དབང་ཐང་ལ་སོགས་པ་ཉམས་པ་མ་ཚོར་རོ། །དེ་བཞིན་དུ་དེ་རིང་དང་སང་ལ་སྦྱར་རོ། །གཞན་ཞེས་བྱ་བ་འདིས་ནི་ཟླ་བ་དང་ལོ་དང་སྐྱེ་བ་སྔ་ཕྱི་རྣམས་ཀྱང་མཚོན་པར་བྱེད་དེ། ཀྱེ་ཧོ་བཞིན་བཟང་དག་ཟླ་བ་སྔ་མ་ལ་དོན་རྣམས་ཕུན་སུམ་ཚོགས་པར་སྐྱེ་བོ་འདོད་པས་ན་སྙིམ་པ་ཆུས་བཀང་བ་འཛག་པ་བཞིན་དུ་ཉམས་པ་མ་ཚོར་རོ། །ཞེས་བྱ་བ་ལ་སོགས་པ་སྦྱར་རོ། །
རྟོགས་པའི་ཆེ་བ་འཆིང་གྲོལ་དང་བྲལ་བ་ནི།
བྱ་བ་བྱེད་དང་བྱ་བ་མིན་བྱེད་པ། །
ངེས་པར་རྟོགས་ན་འཆིང་དང་གྲོལ་བ་མེད། །
བྱ་བ་བྱེད་དང་ཞེས་པའི་ཚིག་གཉིས་ཀྱིས་སྟོན་ཏེ། ངེས་པར་རྟོགས་ན་བྱ་བ་བྱེད་པས་འཆིང་བ་ཡང་མེད་ལ། ཆོས་ཀྱི་བྱ་བ་མི་བྱེད་པས་གྲོལ་བ་ཡང་མེད་དེ་ལ་པའི་སྐྱེས་བུ་ལྟར་འཆིང་གྲོལ་གྱི་རྒྱུ་དང་བྲལ་བའི་ཕྱིར་རོ། །ཡང་དག་པར་རྫོགས་པའི་སངས་རྒྱས་ཀྱི་སྐུ་ནི་བྱ་བ་བྱེད་པས་འཆིང་བར་ཡང་མི་འགྱུར་ལ། བྱ་བ་མི་བྱེད་པས་གྲོལ་བར་ཡང་མི་འགྱུར་ཏེ། ངེས་པར་རྟོགས་པའི་རྣལ་འབྱོར་པ་འདི་ཡང་དེ་དང་འདྲ་བར་ཁྱད་པར་མེད་དོ་སྙམ་དུ་དགོངས་སོ། །
ནམ་མཁའི་མདུད་པ་བཅིང་གྲོལ་མེད་པ་ལྟར། །
རྣལ་འབྱོར་སེམས་ཀྱང་བཅིང་གྲོལ་མེད་པར་མཐོང༌། །
ཇི་ལྟར་ནམ་མཁའ་རླུང་གིས་མི་འཆིང་ལྟར། །
རྟོགས་ལྡན་སེམས་ལ་ལས་ཀྱི་འཆིང་བ་མེད །།
ཅེས་བྱ་བ་ནི་བསྡུ་བའི་ཚིགས་སུ་བཅད་པའོ། །
ཐ་སྙད་ལ་བརྟེན་ནས་རྟོགས་པ་སྲིད་པ་ཙམ་མི་དགག་པ་ནི།
ཡི་གེ་མེད་ལས་འཆད་པར་ཡོད་འདོད་པ། །
གང་ཞིག་རྣལ་འབྱོར་བརྒྱ་ལ་འགའ་ཡིས་མཚོན། །
ཡི་གེ་མེད་ལ་ཞེས་པའི་ཚིག་གཉིས་ཀྱིས་སྟོན་ཏེ། ལྷན་ཅིག་སྐྱེས་པ་མིང་དང་ཚིག་གཅིག་དང་ཐ་སྙད་དང་ཡི་གེ་དང་བྲལ་བའི་ཆོས་ཉིད་ལ་ཚིག་དང་ཐ་སྙད་དང་ཡི་གེའི་སྒོ་ནས་འཆད་ཅིང་བརྗོད་དུ་ཡོད་པར་འདོད་པ་འདི་དག་གི་ཚིག་དང་ཐ་སྙད་ཀྱིས་རྣལ་འབྱོར་པ་གང་ཞིག་ལ་སེམས་ཉིད་དང་ཆོས་ཉིད་གཉུག་མ་ལྷན་ཅིག་སྐྱེས་པའི་རྣལ་འབྱོར་རྒྱ་ལམ་བརྒྱ་ལམ་ན་འགའ་ཡིས་མཚོན་པར་ནུས་པ་སྲིད་པ་དགག་པར་མི་ནུས་ཀྱི། ཕལ་ཆེར་ནི་རྟོགས་པར་མི་འགྱུར་རོ། །ཞེས་བྱའོ། །
སེམས་གློད་པའི་མན་ངག་ནི།
འཇུར་བུས་བཅིངས་པའི་སེམས་འདི་ནི། །
གློད་ན་གྲོལ་བར་ཐེ་ཚོམ་མེད། །
དངོས་པོ་གང་གི་རྨོངས་པས་འཆིངས། །
མཁས་རྣམས་དེ་ཡིས་རྣམ་པར་གྲོལ། །
བཅིངས་པ་དག་ནི་ཕྱོགས་བཅུར་འགྲོ་བ་རྩོམ། །
མཐོང་བར་གྱུར་ན་མི་གཡོ་བརྟན་པར་གནས། །
གོ་བཀོག་རྔ་མོ་ལྟ་བུར་བདག་གིས་རྟོགས། །
བུ་ཁྱོད་རྣམས་ཀྱང་རང་ལ་ཆེར་ཏེ་ལྟོས། །
ཀྱེ་ལགས་དབང་པོ་ལྟོས་ཤིག་དང༌། །
འདི་ལས་ངས་ནི་མ་གཏོགས་སོ། །
འཇུར་བུས་བཅིངས་པའི་ཞེས་བྱ་བ་ལ་སོགས་པ་ཚིགས་སུ་བཅད་པ་ཕྱེད་དང་གསུམ་གྱིས་སྟོན་ཏེ། ཇི་ལྟར་འཇུར་བུ་གློད་པས་གྲོལ་གྱི་བ་བཞིན་དུ། རྣམ་རྟོག་གི་འཇུར་བུས་བཅིངས་པའི་སེམས་དེ་ནི་ལྷོད་ཀྱིས་གློད་ནས་བཞག་ན་གྲོལ་བར་ཐེ་ཙོམ་མེད་དོ། །རྣམ་རྟོག་སྣ་ཚོགས་འཇུར་བུ་གང་གིས་རྨོངས་པ་རྣམས་འཆིང་བར་གྱུར་པའི་རྣམ་པར་རྟོག་པ་དེ་ནི་གློད་པ་དེ་ཡིས་མཁས་པ་རྣམ་པར་གྲོལ་བར་འགྱུར་རོ། །འདི་ལྟར་རྨོངས་པ་རྣམས་ཀྱིས་སེམས་བཅིངས་པ་དག་ནི་ཕྱོགས་བཅུར་འགྲོ་བར་བརྩོན་ཞིང་འཕྲོ་བར་འགྱུར་ལ། མཁས་པ་དག་ནི་གློད་ཅིང་ཐོངས་པར་གྱུར་ན་མི་གཡོ་ལ་བརྟན་པར་གནས་སོ། །
འོ་ན་ལུས་བཅིངས་ན་བསྡོད་ལ། གཏང་ན་འཆོར་བ་ཡིན་ལ། སེམས་ནི་བཅིངས་ན་འཆོར་ལ་གློད་ན་བསྡོད་པ་ཇི་ལྟར་ཡིན་ཞེ་ན། གྲོགས་དག་སེམས་ནི་གོ་བཀོག་རྔ་མོ་ལྟ་བུར་བདག་གིས་རྟོགས། ཞེས་བྱ་སྟེ། ཇི་ལྟར་རྔ་མོ་བཅིངས་ན་འཆོར་ཞིང་འབྲོས་པར་འདོད་ལ། བཏང་ན་བློ་བདེ་བག་ཕེབས་པས་མི་འཆོར་ཞིང་སྟོད་པས།
གཞན་དང་གོ་ལོག་ཏུ་སྣང་བ་བཞིན་དུ་སེམས་ཀྱང་དེ་དང་འདྲ་བར་རྟོགས་སོ་ཞེས་པའོ། །གལ་ཏེ་བདེན་ནམ་མི་བདེན་སྙམ་ན། བུ་ཁྱོད་རྣམས་ཀྱང་དེ་ལྟར་རང་ལ་གཅེར་ཏེ་ལྟོས་ཉམས་སུ་ལོང་ལ་བཟུང་ན་འཆོར་བ་གློད་ན་གྲོལ་བར་འདུག་གམ་མི་འདུག་བལྟོས་ཤིག །ཀྱེ་ལགས་དད་པ་དང་བརྩོན་འགྲུས་ཀྱི་དབང་པོས་བལྟོས་ཤིག་དང༌། ངས་ནི་རྣམ་རྟོག་གི་འཇུག་བུ་ལ་གློད་པའི་ཐབས་འདི་ལས་མ་རྟོགས་སོ། ཞེས་བྱ་བའོ། །
སེམས་ཉིད་གཉུག་མའི་གནས་ལུགས་ལ། །
སྐྱེ་འགག་དྲངས་སུ་མ་བཏབ་པར། །
རྣམ་རྟོག་སེམས་ཀྱི་འཇུར་བུ་དེ། །
བྱ་བྲལ་ངང་དུ་གློད་ན་བདེ། །
ཞེས་བྱ་བ་ནི་བསྡུ་བའི་ཚིགས་སུ་བཅད་པའོ། །
བླ་མའི་དྲུང་དུ་སེམས་ཐག་བཅད་པར་གདམས་པ་ནི།
ལས་ཟིན་པ་ཡི་སྐྱེས་བུ་ཡི། །
དྲུང་དུ་སེམས་ཐག་གཅད་པར་བྱོས། །
ལས་ཟིན་པ་ཡི་ཞེས་བྱ་བའི་ཚིག་གཉིས་ཀྱིས་སྟོན་ཏེ། དེ་ལ་བླ་མ་ཇི་ལྟ་བུ་ཞིག་གི་དྲུང་དུ་སེམས་ཐག་བཅད་སྙམ་ན། ལས་ཟིན་པའི་སྐྱེས་བུ་ཞེས་བྱ་སྟེ་། ཐུགས་ཐག་ཆོད་ཅིང་དགོངས་པ་ཡོངས་སུ་རྫོགས་པ་ཞིག་གི་དྲུང་དུ་སེམས་ཐག་བཅད་པར་བྱའོ་གཞན་དུ་ནི་མ་ཡིན་ནོ། །ཅིའི་ཕྱིར་ཞེ་ན། བླ་མ་རྟོགས་པ་དང་ཉམས་མྱོང་ཐ་མ་ཅིག་གིས་སློབ་མ་ཐ་མ་ཅིག་འཁྲིད་པར་ནུས་ཤིང༌། དེའི་ཉམས་ཀྱི་ཚོད་ཟིན་མོད་ཀྱི་དེ་འབྲིང་དུ་འཁྲིད་མི་ནུས་ལ། དེ་ལ་ཉམས་མྱོང་འབྲིང་ཙམ་དུ་བྱུང་ཡང༌། བླ་མ་དེ་ལ་དེའི་རྒྱུས་མེད་པ་ཡིན་ནོ། །བླ་མ་རྟོགས་པ་དང་ཉམས་མྱོང་འབྲིང་དང་ལྡན་པ་ཅིག་གིས། སློབ་མ་ཉམས་མྱོང་ཐ་མ་དང་ལྡན་པ་འབྲིང་དུ་འཁྲིད་ནུས་ལ་དེའི་ཚད་ཀྱང་ཤེས་པ་ཡིན་མོད་ཀྱི། དེ་རབ་ཏུ་འཁྲིད་དེར་ཡང་མི་ནུས་ལ། གལ་ཏེ་སློབ་མ་དེ་ལ་ཉམས་རྟོགས་རབ་ཏུ་སྐྱེས་ན་ཡང༌། དེ་བླ་མས་འཁྲིད་པར་མི་ཤེས་པ་ཡིན་ནོ། །བླ་མ་ཐུགས་ཐག་ཆོད་ཅིང་རབ་ཏུ་གྱུར་པས་ནི། ཐ་མ་འབྲིང་དུ་འཁྲིད་ནུས།འབྲིང་རབ་ཏུ་འཁྲིད་ནུས། རབ་སེམས་ཐག་བཅོད་ནུས་པ་ཡིན་ནོ། །དེ་ལྟ་མ་ཡིན་ན་རང་ཉིད་གར་འགྲོ་མི་ཤེས་པར་གཞན་གྱི་ལམ་འཁྲིད་པ་དང༌། རང་གི་སེམས་ཐག་མ་ཆོད་པར་གཞན་གྱི་སེམས་ཐག་བཅོད་པ་དང༌། རང་མ་གྲོལ་བར་གཞན་གྲོལ་བར་བྱ་བ་ནུས་པ་མ་ཡིན་ནོ། །དེའི་ཕྱིར། ལས་ཟིན་པ་ཡི་སྐྱེས་བུ་ཡི། །དྲུང་དུ་སེམས་ཐག་བཅད་པར་བྱོས། །ཞེས་གསུངས་པ་ཡིན་ཏེ། སེམས་ཐག་མ་ཆོད་ཀྱི་བར་དུ་བླ་མའི་དྲུང་དུ་གནས་པར་བྱའོ་ཞེས་བྱ་བའི་དོན་ནོ། །
རྩ་རླུང་གི་རྣམ་པར་རྟོག་པ་སྤང་བ་ནི།
རླུང་བཅིངས་པ་ལ་རང་ཉིད་མ་སེམས་སྐྱེ། །
ཤིང་གི་རྣལ་འབྱོར་སྣ་རྩེར་མ་འདུག་ཅིག །
ཨེ་མའོ་མ་ཡིན་ལྷན་ཅིག་སྐྱེས་པ་མཆོག་ཆགས་བྱོས། །
སྲིད་པའི་སྣ་རྩེར་འཆིང་བ་ཡང་དག་སྤང༌། །
འདི་ནི་ཡིད་འདུས་པ་ལ་རླུང་གི་རླབས། །
གཡོ་ཞིང་འཕྱར་ལ་ཤིན་ཏུ་མི་ཤྲུན་འགྱུར། །
ལྷན་ཅིག་སྐྱེས་པའི་རང་བཞིན་རྟོགས་གྱུར་ན། །
དེ་ཡིས་བདག་ཉིད་བརྟེན་པར་གྱུར་པ་ཡིན། །
རླུང་བཅིངས་པ་ལ་ཞེས་བྱ་བ་ལ་སོགས་པའི་ཚིགས་སུ་བཅད་པ་གཉིས་ཀྱིས་སྟོན་ཏེ། འདིར་ཁ་ཅིག་ན་རེ་སེམས་ནི་གློད་ནས་བཞག་པར་བྱ་བ་མ་ཡིན་ཏེ། འོ་ན་ཅི་ཞེ་ན་བཟུང་བར་བྱ་བ་ཉིད་དོ། །དེ་ཡང་རླུང་དང་རྣམ་ཤེས་འཇུག་པ་གཅིག་པ་ཡིན་ཏེ། རླུང་ནི་ལོང་བ་རྐང་པ་ཅན་དང་འདྲ་བ་ཡིན་ལ། རྣམ་ཤེས་ནི་འཕྱེ་བོ་མིག་ཅན་ལྟ་བུ་ཡིན་ཏེ། ལོང་བ་རྐང་པ་ཅན་གྱིས་འཕྱེ་བོ་མིག་ཅན་ཁུར་ཏེ་རྣམ་པར་འཆད་པར་འགྱུར་ཏེ། ཕྱིས་འབྱུང་བ་བཞི་ལས་གྲུབ་ཅིང་རྣམ་སྨ ིན་གྱི་ལུས་མི་ལེན་པར་གྲོལ་བར་འགྱུར་རོ། །ཞེས་བྱ་བའོ། །
སེམས་ཉིད་རོ་གཅིག་རྟོགས་པས་ཆེ་བའི་དཔེ་བསྟན་པ་ནི།
གང་ཚེ་ཡིད་ནི་ཉེ་བར་འགགས་གྱུར་ན། །
ལུས་ཀྱི་འཆིང་བ་རྣམ་པར་འཆད་པར་འགྱུར། །
གང་ཚེ་ལྷན་ཅིག་སྐྱེས་དང་རོ་མཉམ་པ། །
དེ་ཚེ་དམན་པའི་རིགས་དང་བྲམ་ཟེ་མེད། །
འདི་ནི་ཟླ་བ་རྒྱ་མཚོ་ཉིད་དང་ནི། །
འདི་ནི་གངྒཱའི་རྒྱ་མཚོ་ཉིད་དང་ནི། །
བཱ་རཱ་ཎ་སཱི་ཤྲ་ཡ་གྷ་ཡ་ཏི། །
འདི་ནི་ཟླ་བ་གསལ་བྱེད་ཉིད། །
གང་ཚེ་ཞེས་བྱ་བའི་ཚིགས་སུ་བཅད་པ་ཕྱེད་གཉིས་ཀྱིས་སྟོན་ཏེ། གང་གི་ཚེ་ཆོས་ཐམས་ཅད་གཉུག་མའི་གནས་ལུགས་ལྷན་ཅིག་སྐྱེས་པ་དང་རོ་གཅིག་ཏུ་རྟོགས་པས་གཉིས་སུ་མེད་པའི་ཆོས་ཀྱི་སྐུའི་ངོ་བོ་ཉིད་ཐོབ་པ་དེའི་ཚེ་དམན་པའི་རིགས་དང་བྲམ་ཟེའི་རིགས་ལ་སོགས་པར་ཆོས་སྣ་ཚོགས་པར་དམིགས་པ་དང་བྲལ་བ་ཡིན་ཏེ། ཟླ་བའི་རྒྱ་མཚོ་ལ་སོགས་པའི་ཆུ་ཐམས་ཅད་གཤེར་བའི་རང་བཞིན་དུ་རོ་གཅིག་པའམ། ཆུ་དེ་རྣམས་ཕྲད་པ་ལ་ཐ་དད་མེད་པ་བཞིན་ཞེས་བྱ་བ་སྟེ། འདི་ཡི་དོན་ནི་སྔར་བཤད་ཟིན་པས་དེ་ཉིད་བལྟས་པས་ཆོག་པས་སླར་འབད་མི་དགོས་སོ། །
གནས་གཞན་ལ་ཞེན་པ་སྤང་བ་ནི།
ཞིང་ཀུན་གནས་དང་ཉེ་བའི་གནས་སོགས་པ། །
ཕྱིན་ཏེ་བལྟས་པའི་རྟོགས་པ་གང་སྨྲ་བ། །
ལུས་དང་འདྲ་བའི་མུ་གནས་གཞན་ན་མེད། །
ཞིང་ཀུན་གནས་དང་ཞེས་བྱ་བའི་ཚིག་གསུམ་གྱིས་སྟོན་ཏེ། ཁ་ཅིག་ནི་ཞིང་ཀུན་དང་ཉེ་བའི་ཞིང་དང་གནས་དང་ཉེ་བའི་གནས་ལ་སོགས་པའི་སྐུས་འདུ་བ་དང༌། ཚན་དྷོ་ཧ་དང་ཉེ་བའི་ཚན་དྷོ་ལ་སོགས་པ་གནས་ཉི་ཤུ་རྩ་བཞི་ལ་སོགས་པར་ཕྱིན་ཏེ་བལྟས་པར་རྟོགས་པར་གང་སྨྲ་བ་དེ་དག་གི་བསམ་པ་ནི་མི་བྱ་སྟེ། འོ་ན་ཅི་ཞེ་ན། ལུས་དང་འདྲ་བའི་མུ་གནས་གཞན་ན་མེད་དེ་ལུས་དབེན་པ་ནི་བསྒོམ་ཁང་ཡིན་ལ། སེམས་དབེན་པ་ནི་བསྒོམ་ཆེན་ཡིན་པས་གནས་དེ་དག་ལ་བལྟ་ཉུལ་བྱེད་པའི་སེམས་ཐག་བཅད་དོ། །
རེ་དོགས་ཀྱི་གདུང་བ་བཅད་པར་གདམས་པ་ནི།
དགེ་བ་ང་ཡིས་ངེས་པར་ཡང་དག་མཐོང༌། །
འདབ་ལྡན་པདྨའི་སྡོང་པོ་གེ་སར་གྱི་དབུས་ན། །
ཤིན་ཏུ་ཕྲ་བའི་རྣལ་མ་དྲི་དང་ཁ་དོག་ལྡན། །
བྱེ་བྲག་འོངས་ཤིང་རྨོངས་པ་མྱ་ངན་གྱིས། །
གདུངས་པའི་འབྲས་བུ་མེད་པར་མ་བྱེད་ཅིག །
དགེ་བ་ང་ཡིས་ཞེས་བྱ་བའི་ཚིགས་སུ་བཅད་པ་གཅིག་དང༌། ཚིག་གཅིག་གིས་སྟོན་ཏེ། འདིར་ཕྱག་རྒྱ་ཆེན་པོ་ལྷན་ཅིག་སྐྱེས་པའི་ཆོས་ཀྱི་སྐུ་ཉག་གཅིག་དགེ་བ་ཡིན་ལ། དེ་ནི་ཆོས་ཉིད་རོ་གཅིག་ཏུ་རྟོགས་པ་ཁོ་ནས་ཐོབ་པ་ཡིན་པས་འཁོར་འདས་ལ་བྱེ་བྲག་དང་ཐ་དད་དུ་རྟོག་པའི་བློས་འཁོར་བ་མ་སྤོངས་པར་དོགས་པ་དང༌། མྱ་ངན་ལས་འདས་པ་མ་ཐོབ་པར་དོགས་པ་དང༌། འཁོར་བ་སྤོང་སུ་རེ་བ་དང༌། མྱ་ངན་ལས་འདས་པ་ཐོབ་ཏུ་རེ་བའི་མྱ་ངན་གྱི་གདུང་པས་འཁོར་འདས་གཉིས་མེད་རྟོགས་པའི་འབྲས་བུ་མེད་པར་མ་བྱེད་ཅིག་ཅེས་བྱ་བའོ། །
ཡི་གེའི་དོན་ཡང་བཤད་པར་བྱ་སྟེ། དགེ་བ་ནི་གཉིས་མེད་ལྷན་ཅིག་སྐྱེས་པ་ཆོས་ཀྱི་སྐུའོ། །ངེས་པར་ནི་སེམས་ཐག་ཆོད་པའོ། །ཡང་དག་པར་ནི་ཕྱིན་ཅི་མ་ལོག་པའོ། །གར་མཐོང་ཞེ་ན་དབུས་ན་མཐོང་ཞེས་བྱའོ། །གང་གི་དབུས་ན་མཐོང་ཞེ་ན་གེ་སར་གྱི་དབུས་ནའོ། །གང་གི་གེ་སར་ཡིན་ཞེ་ན། ཆོས་ཉིད་པདྨའི་སྡོང་པོ་བརྡའི་པདྨ་འདབ་བཞིའི་གེ་སར་གྱི་དབུས་སུའོ། །ཇི་ལྟར་མཐོང་ཞེ་ན། ཤིན་ཏུ་འཕྲ་བའི་རྣལ་མ་དྲི་དང་ཁ་དོག་ལྡན། ཞེས་གསུངས་ཏེ། བློས་དཔག་པར་དཀའ་བས་ན་ཤིན་དུ་འཕྲ་བ་མ་བཅོས་པའི་ངོ་བོ་ཉིད་ཡིན་པས་ན་བསྣལ་མ། རང་ཚིམ་པར་བྱེད་པས་ན་དྲི། གཞན་ཚིམ་པར་བྱེད་པས་ན་ཁ་དོག་གོ །
རྟོགས་པ་ལྟ་བའི་མན་ངག་ལ་གཉིས་ཏེ། གཞན་ལ་གདམས་པ་དང༌། རང་གི་ལུགས་བརྗོད་པའོ། །དང་པོ་ལ་གཉིས་ལས། ཕྱི་རོལ་མུ་སྟེགས་པ་ལ་གདམས་པ་ནི།
གང་ཚེ་ཚངས་པ་ཁྱབ་འཇུག་མིག་གསུམ་དང༌། །
འཇིག་རྟེན་མ་ལུས་ཐམས་ཅད་གཞིར་གྱུར་པ། །
རིགས་མེད་དེ་ལ་མཆོད་ན་ལས་ཀྱི་ཡང༌། །
མཐའ་ཡི་ཚོགས་ནི་ཡང་དག་ཟད་པར་འགྱུར། །
གང་དུ་ཚངས་པ་ཞེས་བྱ་བའི་ཚིག་རྐང་པ་གཉིས་ཀྱིས་སྟོན་ཏེ། མུ་སྟེགས་པའི་གྲུབ་པའི་མཐའ་དང་གཞུང་གང་དུ་ཚངས་པ་མཉེས་པར་བྱས་ན་མཐོ་རིས་དང་ཐར་པ་ཐོབ། ཚངས་པ་མ་མཉེས་ན་འཁོར་བ་དང་ངན་སོང་དུ་བསྡུ་སྟེ་ཐམས་ཅད་ཚངས་པས་བྱས་པ་ཡིན་ཞེས་བྱ་བ་དང༌། དེ་བཞིན་ཁྱབ་འཇུག་གིས་བྱས་པ་དང༌། དབང་ཕྱུག་ཆེན་པོ་མིག་གསུམ་གྱིས་བྱས་པ་ཚངས་པ་དང་ཁྱབ་འཇུག་དང༌། མིག་གསུམ་འཇིག་རྟེན་མ་ལུས་པའི་བདེ་སྡུག་གི་གཞིར་གྱུར་པར་འདོད་པའི་མུ་སྟེགས་པ་དེ་དག་གིས་ཀྱང་ཕྱག་རྒྱ་ཆེན་པོ་རོ་གཅིག་རིགས་ཐ་དད་མེད་པ་དེ་ལ་བསྒྲུབ་པའི་མཆོད་པ་བྱས་ན་ལས་དང་ཉོན་མོངས་པའི་མཐའི་ཚོགས་ཐམས་ཅད་ཡང་དག་པར་ཟད་ནས་མྱ་ངན་ལས་འདས་པ་ཐོབ་པར་འགྱུར་བས་ཚངས་པ་ལ་སོགས་པའི་ལྟ་བ་དང་སྤྱོད་པ་དོར་ལ་ཕྱག་རྒྱ་ཆེན་པོའི་དོན་བསྒོམས་ཤིག་ཅེས་བྱ་བའོ། །
སངས་རྒྱས་པ་ལ་གདམས་པ་ནི།
ཀྱེ་ཧོ་བུ་ཉོན་རྩོད་པའི་རོ་ནི་དག་པར་ཡང་དག་གནས་ཤེས་པ། །
འགྲོ་བ་འཆད་ཅིང་འདོན་ལ་སོགས་པས་དེ་ནི་ཤེས་པར་ནུས་མ་ཡིན། །
ཀྱེ་ཧོ་བུ་ཉོན་དེ་ཉིད་སྣ་ཚོགས་ཀྱིས། །
རོ་འདི་བསྟན་པར་ནུས་པ་མ་ཡིན་ཏེ། །
བདེ་བའི་གནས་མཆོག་རྟོག་སྤངས་ཏེ། །
ཀྱེ་ཧོ་བུ་ཉོན་ཞེས་བྱ་བ་ལ་སོགས་པའི་ཚིགས་སུ་བཅད་པ་གཅིག་དང་ཚིག་རྐང་པ་གསུམ་གྱིས་སྟོན་ཏེ། ཡང་ན་ཚིག་རྐང་པ་དང་པོ་ལ་ཚིག་རྐང་གཉིས་སུ་བྱ་སྟེ་ཚིགས་སུ་བཅད་པ་གཉིས་སོ། །ཀྱེ་ཧོ་བུ་ཉོན་ཞེས་བྱ་བ་ནི་ནང་པ་སངས་རྒྱས་པ་རང་གི་གྲུབ་མཐའ་འཛིན་པ་རྣམས་ལ་འབོད་པའོ། །བརྩོད་པ་ནི་རྒོལ་བ་དང་ཕྱིར་རྒོལ་བ་ཕྱོགས་སོ་སོར་བཟུང་ནས་སུན་འབྱིན་པར་བྱེད་པའོ། །རོ་ལ་དགའ་བ་ནི་དེ་ལ་ཞེན་ཅིང་ཆགས་པའོ། །འགྲོ་བ་ནི་ཕྱི་ནང་གི་འགྲོ་བ་ནི་ཤེས་བྱ་ཐམས་ཅད་དོ། །འཆད་ཅིང་འདོན་པ་ནི་རྣམ་གྲངས་ཏེ་ཤེས་བྱ་ཐམས་ཅད་ཀྱི་སྤྱིའི་མཚན་ཉིད་དང་རང་གི་མཚན་ཉིད་འཆད་ཅིང་འདོན་ལ་གཏན་ལ་འབེབས་པར་བྱེད་ཅེས་བྱ་བའི་དོན་ནོ། །
དསེ་ན་དོན་ནི་འདི་ཡིན་ཏེ། ཀྱེ་ཧོ་བུ་རྣམས་ཉོན་ཅིག །ཁྱོད་སངས་རྒྱས་ཀྱི་བསྟན་པ་ལ་ཞུགས་ནས་བརྩོད་པའི་རོ་ལ་ཆགས་ཤིང༌། ཐོས་བསམ་གྱི་སྒོ་ནས་ཤེས་བྱ་ཐམས་ཅད་སྤྱི་དང་རང་གི་མཚན་ཉིད་གཏན་ལ་ཕབ་ནས་འཆད་ཅིང་འདོན་པ་ཡང་དེ་ཁོ་ན་ཉིད་ཀྱི་དོན་རྟོགས་པ་ནི་མ་ཡིན་ནོ། །ཅིའི་ཕྱིར་སྙམ་དུ་དགོངས་ན། ཀྱེ་ཧོ་བུ་ཉོན་སྒྲ་དང་ཐ་སྙད་དང་གཏན་ཚིགས་ལ་སོགས་པ་དེ་ཉིད་སྣ་ཚོགས་ཀྱིས། སེམས་ལྷན་ཅིག་སྐྱེས་པའི་ཡེ་ཤེས་ཀྱི་རོ་འདི་ནི་བསྟན་པར་ནུས་པ་མ་ཡིན་ཏེ། ཅིའི་ཕྱིར་ཞེ་ན། དེ་དག་གིས་གཏན་ལ་ཕབ་པ་ནི། རྟོག་དཔྱོད་ཀྱི་ཡུལ་ལས་མ་འདས་པ་ཡིན་ལ། སེམས་ལྷན་ཅིག་སྐྱེས་པའི་ཡེ་ཤེས་བདེ་བའི་གནས་མཆོག་རྟོག་པ་སྤངས་པ་ནི། འགྲོ་བ་ཉེ་བར་ཞི་བའི་མྱ་ངན་ལས་འདས་པ་ཉིད་བཞིན་དུ་རྟོག་པ་དང་སྤྱོད་པ་ཐམས་ཅད་ཀྱི་ཡུལ་ལས་འདས་པ་ཡིན་པའི་ཕྱིར་རོ། །
དེས་ན་ཐོས་བསམ་གྱི་བལྟ་བས་ལྷན་ཅིག་སྐྱེས་པའི་དོན་ཉམས་སུ་མྱོང་བར་མི་འགྱུར་བས། བླ་མ་དམ་པ་ཉེ་བར་རྟེན་ལ། ཕྱག་རྒྱ་ཆེན་པོ་རྟོག་དཔྱོད་དང་མ་འདྲེས་པར་གཉུག་མའི་དོན་རྟོགས་པར་གྱིས་ཤིག་ཅེས་བྱ་བ་འདི་ཡིན་ནོ། །
ད་ནི་རང་གི་ལུགས་བརྗོད་པར་བྱ་སྟེ། དེ་ལ་བསམ་གཏན་གྱི་འཆིང་བ་ཆད་པ་ནི།
བློ་ནི་རྣམ་འགགས་ཡིད་ནི་ཕམ་གྱུར་པ། །
གང་དུ་མངོན་པའི་ང་རྒྱལ་ཆད་པའོ། །
དེ་ཉིད་སྒྱུ་མའི་རང་བཞིན་མཆོག་ཏུ་རྟོག་པ་སྟེ། །
དེ་ལ་བསམ་གཏན་འཆིང་བ་དེས་ནི་ཅི་བྱར་ཡོད། །
བློ་ནི་རྣམ་འགགས་ཞེས་བྱ་བ་ཚིགས་སུ་བཅད་པ་གཅིག་གིས་སྟོན་ཏེ། གལ་ཏེ་འདི་སྙམ་དུ་བདག་གི་རྣམ་པར་སྤྱོད་པའི་ཤེས་རབ་ཀྱིས་ནི་ཆོས་འདི་དག་ཐམས་ཅད་ཀྱི་རང་བཞིན་སྟོང་པ་ཉིད་དུ་གཏན་ལ་ཕབ་ནས་སྣང་ལ་རང་བཞིན་མེད་པ་སྒྱུ་མ་ལྟ་བུར་རྟོགས་པ་ཡིན་ལ། དེའི་ཆོས་ཉིད་སྟོང་པ་ཉིད་ལ་བསམ་གཏན་དུ་བྱས་པས་ནི་སྐལ་པ་གྲངས་མེད་པ་གཅིག་ན་ཆོས་ཉིད་དེ་མངོན་དུ་གྱུར་པ་ཡིན་ནོ། །སེམས་དེ་ནི་ཆོས་ཉིད་ཀྱི་དོན་ལ་བློས་དམིགས་ནས་བསྒོམས་པས་འཆིང་བར་འགྱུར་ལ། ཁོ་བོ་ཅག་གི་ཕྱག་རྒྱ་ཆེན་པོ་ལྷན་ཅིག་སྐྱེས་པའི་དོན་ལ་ཕྱི་ཡུལ་ལ་དམིགས་པའི་བློ་ནི་རྣམ་པར་འགག་ལ། ནང་སེམས་ལ་དམིགས་པར་བྱེད་པའི་ཡིད་ཀྱང་ཐམི་པར་འགྱུར་ཅིང༌། ལྷན་ཅིག་སྐྱེས་པ་གཉུག་མའི་གནས་གང་དུ་ངའོ་སྙམ་པའི་མངོན་པའི་ང་རྒྱལ་ཀྱང་འཆད་པའོ། །དེ་ཉིད་ཁོ་ན་སྒྱུ་མའི་རང་བཞིན་སྟོང་པ་ཉིད་བློའི་ཡུལ་དུ་བྱར་མེད་པར་མཆོག་ཏུ་རྟོགས་པ་སྟེ་། དེ་ལ་བསྒོམ་པ་བསམ་གཏན་གྱི་འཆིང་བ་དེ་ཡིས་ཅི་བྱར་ཡོད་དེ་ཅི་ཡང་བསྒོམ་དུ་མེད་པ་ཁོ་ནའོ། །ཅི་ཡང་བསྒོམ་དུ་མེད་པ་དེ་ནི་བསམ་གཏན་གྱི་འཆིང་བར་འགྱུར་རོ་ཞེས་བྱ་བའོ། །
སྐྱེ་མེད་ཀྱི་རང་བཞིན་རྟོགས་པ་ནི།
དངོས་པོར་སྐྱེས་པ་མཁའི་ལྟར་རབ་ཞི་ན། །
དངོས་པོ་རྣམ་སྤངས་ཕྱི་ནས་ཅི་ཞིག་སྐྱེ། །
གདོད་ནས་སྐྱེ་མེད་རང་བཞིན་ཡིན་པ་ལ། །
དེ་རིང་དཔལ་ལྡན་བླ་མ་བསྟན་པས་རྟོགས། །
དངོས་པོར་སྐྱེས་པ་ཞེས་བྱ་བའི་ཚིགས་སུ་བཅད་པ་གཅིག་གིས་སྟོན་ཏེ། དེ་ལ་ཚིགས་སུ་བཅད་པ་ཕྱེད་དང་པོས་རྟོགས་ལུགས་བསྟན་ལ། རྐང་པ་གསུམ་པས་གནས་ལུགས་བསྟན་ཅིང༌། ཐ་མས་ནི་རྟོགས་པའི་དུས་བསྟན་པར་ཤེས་པར་བྱའོ། །དེ་ལ་དང་པོ་དངོས་པོར་སྐྱེས་པ་ཞེས་བྱ་བ་ནི། དངོས་པོར་སྐྱེས་པ་ལྟར་སྣང་བ་ཞེས་བྱ་བའི་དོན་ཏེ། དངོས་པོ་དང་རྫས་སུ་གྲུབ་པའི་སྐྱེ་བ་མི་སྲིད་པའི་ཕྱིར་རོ། །སེམས་ཅན་མ་རིག་པ་དང་ལྡན་པ་རྣམས་ལ་དངོས་པོ་དང་མཚན་མ་སྣ་ཚོགས་སུ་སྐྱེས་པར་སྣང་བ་དེ་ནི་ཆོས་ཐམས་ཅད་རང་བཞིན་གྱིས་སྐྱེ་བ་མེད་པའི་ངང་དུ་ནམ་མཁའ་ལ་སྤྲིན་གྲོལ་ཞིང་ཐིམ་པ་དང༌། ཆུ་བོ་ལ་རླབས་ཞི་ཞིང་ཐིམ་པ་ལྟར་གྱུར་ནས། དངོས་པོ་དང་མཚན་མར་སྣང་བ་སྤངས་ཏེ་མི་སྣང་བར་གྱུར་ན། དེའི་ཕྱི་ནས་ཅི་ཞིག་སྐྱེ་སྟེ་དངོས་པོ་མེད་པ་སྐྱེ་བ་ནི་མི་སྲིད་དོ། །
དེ་ལྟར་དངོས་པོ་དང་དངོས་པོ་མེད་པ་གང་དུ་སྐྱེ་མ་མྱོང་བ་དེ་ནི་ཆོས་རྣམས་ཀྱི་ཆོས་ཉིད་ཡིན་པས་ན་གདོད་ནས་སྐྱེ་མེད་རང་བཞིན་ཡིན་པ་ལ། ཞེས་གསུངས་ཏེ། སྐྱེ་བའི་རང་བཞིན་ནི་སྐྱེ་བ་མེད་པ་ཡིན་པས་སོ། །དེ་ལྟར་ཡིན་པ་ནི། གདོད་ནས་སྐྱེ་བ་མེད་པའི་རང་བཞིན་ཡིན་པ་ལ། དེ་སྔ་ཕན་ཆད་བློ་བུར་པའི་རྣམ་པར་རྟོག་པ་སྐྱེ་བར་སྣང་བས་སྒྲིབས་ནས་མ་རྟོགས་ཤིང་དེ་རིང་དཔལ་ལྡན་བླ་མ་མགོན་པོས་སྐྱེ་མེད་དུ་བསྟན་པ་ཙམ་གྱིས་དངོས་པོ་དང་དངོས་པོ་མེད་པ་གང་དུ་ཡང་མ་སྐྱེས་པ་ནམ་མཁའ་དྲི་མ་མེད་པ་ལྟར་རྟོགས་ཞེས་བྱའོ། །
སེམས་ཉིད་ཀྱི་ངོ་བོ་མཐོང་བ་ནི།
མཐོང་དང་ཐོས་དང་རེག་དང་དྲན་པ་དང༌། །
ཟ་སྣོམ་འཁྱམ་དང་འགྲོ་དང་འདུག་པ་དང༌། །
ཅལ་ཅོལ་གཏམ་དང་ལན་སྨྲ་གྱུར་པ་ལ། །
སེམས་སོ་ཞེ་ན་གཅིག་གི་རྣམ་པ་ལ་མི་བསྐྱོད། །
མཐོང་དང་ཞེས་བྱ་བའི་ཚིགས་སུ་བཅད་པ་གཅིག་གིས་སྟོན་ཏེ། སེམས་སུ་ཤེས་ན་ཞེས་བྱ་བ་ནི་སེམས་ཉིད་ཀྱི་ངོ་བོ་མཐོང་ན་ཞེས་བྱ་བའོ། །སྣང་སེམས་རོ་གཅིག་ཚུལ་དུ་སེམས་ཀྱི་ངོ་བོ་མཐོང་ན་ནི་ཟས་ཟ་བ་དང༌། སྐོམ་འཐུང་བ་དང༌། དོན་མེད་དུ་འཁྱམ་པ་དང༌། དོན་དང་བཅས་པར་འགྲོ་བ་དང༌། འདུག་པ་དང༌། དོན་དང་མ་འབྲེལ་བའི་ཅལ་ཅོལ་གྱི་གཏམ་སྨྲ་བ་དང༌། དོན་དང་མཐུན་པར་ལན་སྨྲ་བར་གྱུར་པ་ཐམས་ཅད་ཀྱི་དུས་ནའང་སེམས་སྐྱེ་བ་མེད་པའི་རང་བཞིན་ལས་མི་བསྐྱོད་དེ། སྤྱོད་ལམ་རྣམ་བཞིར་རོ་གཅིག་པས་མི་གཡོ་ཞེས་བྱ་བའི་དོན་ནོ། །
ལྟ་སྒོམ་གཉིས་སུ་མེད་པ་ཟུང་དུ་འཇུག་པའི་མན་ངག་སྟོན་པ་ལས། དམ་པའི་རྗེས་སུ་མ་འབྲངས་པའི་སྐྱོན་ནི།
གང་ཞིག་བླ་མའི་མན་ངག་བདུད་རྩིའི་ཆུ། །
གདུང་སེལ་བསིལ་བ་ངོམས་པར་མི་འཐུང་བར། །
དེ་ནི་བསྟན་བཅོས་དོན་མང་མྱ་ངམ་གྱི། །
ཐང་ལ་སྐོམ་པས་གདུངས་ཏེ་འཆི་བར་ཟད། །
གང་ཞིག་ཞེས་བྱ་བའི་ཚིགས་སུ་བཅད་པ་གཅིག་གིས་སྟོན་ཏེ། བླ་མའི་མན་ངག་བདུད་རྩིའི་ཆུ་དང་འདྲ་བས་ན། བླ་མའི་མན་ངག་བདུད་རྩིའི་ཆུ་ཞེས་བྱ་སྟེ། དཔེར་ན་བདུད་རྩིའི་ཆུས་ནད་དང་རྒ་བ་དང་རེ་ཤིག་འཆི་བའི་སྡུག་བསྔལ་སེལ་བ་ལྟར། བླ་མའི་མན་ངག་འདིས་ནི་རྒས་པ་ལ་སོགས་པའི་སྡུག་བསྔལ་གཏན་དུ་འཇོམས་པར་བྱེད་པ་ཡིན་ནོ། །
འདི་སྐད་དུ་སྟོན་ཏེ། གང་ཞིག་བླ་མའི་མན་ངག་འཁོར་བའི་སྡུག་བསྔལ་འཇོམས་པར་བྱེད་པ་བདུད་རྩིའི་ཆུ་བསིལ་བ་ཉོན་མོངས་པ་དང་རྣམ་པར་རྟོག་པའི་ཚ་བའི་གདུང་བ་སེལ་བར་བྱེད་དོ། །རྟོགས་པ་མཐར་མ་ཕྱིན་གྱི་བར་ལ་ངོམས་ཤིང་ཚིམ་པར་ཉམས་སུ་མི་ལེན་ཅིང༌། མི་འཐུང་བར་བསྟན་བཅོས་མང་པོ་བསླབ་པར་འདོད་པ་དེ་ནི་བསྟན་བཅོས་དོན་མང་ཞིང་བརྗོད་བྱ་མང་པོ་དང་ལྡན་པ་མ་ལུས་པ་ཤེས་པར་མི་ནུས་པས་དེ་སློབ་པར་འདོད་པའི་གདུང་བ་མ་ཆོད་པའི་མྱ་ངན་གྱི་ཐང་ལ་སློབ་པར་འདོད་པའི་སྐོམ་པས་གདུངས་ཏེ་འཆི་བར་ཟད་ལ། དེའི་ཚེ་འགྱོད་པ་དང་བཅས་པར་འགྱུར་རོ་ཞེས་སོ། །
དམ་པའི་རྗེས་སུ་འབྲངས་པའི་ཡོན་ཏན་ནི།
བླ་མས་བསྟན་པ་བརྗོད་མིན་ན། །
སློབ་མས་གོ་བ་མ་ཡིན་ཏེ། །
ལྷན་ཅིག་སྐྱེས་པ་བདུད་རྩིའི་རོ། །
གང་གིས་ཇི་ལྟར་བསྟེན་པར་བྱ། །
ཚད་མར་འཛིན་པའི་དབང་གིས་སུ། །
བླུན་པོས་བྱེ་བྲག་རྙེད་པ་སྟེ། །
དེ་ཚེ་གདོལ་པའི་ཁྱིམ་དུ་རོལ། །
འོན་ཀྱང་དྲི་མས་མི་གོས་སོ། །
བླ་མས་ཞེས་བྱ་བའི་ཚིགས་སུ་བཅད་པ་གཉིས་ཀྱིས་སྟོན་ཏེ། གལ་ཏེ་བླ་མས་བསྟན་བཅོས་ཀྱི་དོན་བསྟན་པས་ཆོས་ཉིད་ཀྱི་དོན་བརྗོད་པ་མིན་ན། སློབ་མས་ཆོས་ཉིད་ཀྱི་དོན་གོ་བ་མ་ཡིན་ཏེ། དེས་ན་བསྟན་བཅོས་ལ་མ་བལྟོས་པར་ལྷན་ཅིག་སྐྱེས་པ་བདུད་རྩིའི་རོ་དེ། བླ་མ་གང་གིས་ཚུལ་ཇི་ལྟར་བསྟན་པར་བྱ། བསྟན་བཅོས་ཀྱི་ཐ་སྙད་ལ་མ་བརྟེན་པར་རྟོགས་པར་མི་ནུས་སོ་ཞེ་ན། མ་ཡིན་ཏེ། འདིར་བླ་མ་ཚད་མར་འཛིན་པའི་དབང་གིས་སུ་བསྟན་བཅོས་ཀྱི་བརྟག་དཔྱད་ལ་མི་བལྟོས་པར་ཀུ་སུ་ལུ་བླུན་པོས་ཀྱང་ལྷན་ཅིག་སྐྱེས་པའི་རྟོགས་པའི་བྱེ་བྲག་གི་ཁྱད་པར་རྙེད་པ་དང༌། དེ་ཚེ་གདོལ་བའི་ཁྱིམ་དུ་རོལ་པ་ལྟར་རྟོག་པ་ཐམས་ཅད་ལས་གྲོལ་བར་འགྱུར་ཏེ་འོན་ཀྱང་དྲི་མས་མ་གོས་སོ། །
ལྟ་སྒོམ་སྤྱོད་འབྲས་ཀྱི་མན་ངག་ལས། འཛིན་པ་མེད་པའི་སྤྱོད་པ་ནི།
གང་ཚེ་སློང་ན་ཤྲང་ཁའི་ཁམ་ཕོར་གྱིས་སྤྱོད་དེ། །
བདག་ནི་རྒྱལ་པོ་ཡིན་ན་སླར་ཡང་ཅི་བྱར་ཡོད། །
གང་ཚེ་སློང་ན་ཞེས་བྱ་བའི་ཚིག་གཉིས་ཀྱིས་སྟོན་ཏེ། འདིར་འཛིན་པ་མེད་པའི་སྤྱོད་པ་བྱ་བར་འདོད་པས། སྒོ་གཅིག་པ་དང༌། སྒོ་གཉིས་པ་ལ་སོགས་པ་བྱའམ་འབྲས་ཆན་ལྷག་མ་དང་བཅས་པའི་ཁམ་ཕོར་རམ་ཤིང་ལོ་འབྲས་ཆན་དང་བཅས་པ་ཤྲང་ཁར་བོར་བ་དེ་ལོངས་སྤྱད་པས་ཆོག་སྟེ། བདག་ནི་རྒྱལ་པོ་ཡིན་ན་སེམས་ཁྲལ་ཆེ་བས་དེས་ནི་སླར་ཡང་ཅི་བྱར་ཡོད་དེ། སྔོན་གྱི་གྲུབ་ཐོབ་ཐམས་ཅད་ཀྱིས་རྒྱལ་སྲིད་མཆིལ་མའི་ཐལ་བ་བཞིན་ཏུ་སྤངས་ནས་བྱང་ཆུབ་བསྡུབས་པ་ཡིན་ཞེས་བྱ་བའོ། །རྒྱ་གར་ན་དེ་ལྟར་ཡིན་མོད་ཀྱི་བོད་དུ་ནི་ཆོག་ཤེས་ལ་རྟེན་པར་བྱ་བ་ཡིན་ནོ། །
བླང་དོར་མེད་པའི་བསམ་གཏན་ནི།
དབྱེ་བ་རྣམ་པར་སྤངས་ནས་དེ་ཉིད་གནས་པ་ལ། །
རང་བཞིན་མི་གཡོ་བཏང་སྙོམས་ལྷུན་གྱིས་གྲུབ། །
མྱ་ངན་འདས་པ་ལ་གནས་སྲིད་པར་མཛེས། །
ནད་གཞན་དག་ལ་སྨན་གཞན་གཏང་མི་བྱ། །
བསམ་དང་བསམ་བྱ་རབ་ཏུ་སྤངས་ནས་སུ། །
ཇི་ལྟར་བུ་ཆུང་ཚུལ་དུ་གནས་པར་བྱ། །
དབྱེ་བ་རྣམ་པར་སྤངས་ཤེས་བྱ་བའི་ཚིགས་སུ་བཅད་པ་ཕྱེད་དང་གཉིས་ཀྱིས་སྟོན་ཏེ། མིང་དང་རིས་ལ་སོགས་པ་ཆོས་སྣ་ཚོགས་སུ་རྟོག་པའི་དབྱེ་བ་རྣམ་པར་སྤངས་ནས་སེམས་ཉིད་གཉུག་མ་མ་བཅོས་པ་དེ་ཉིད་ལ་གནས་པ་དེ་ལ་ནི་ཆོས་ཉིད་རང་བཞིན་གྱིས་མི་གཡོ་བ་ལ། བླང་དོར་མེད་པའི་བསམ་གཏན་གཏང་སྙོམས་སུ་བཞག་པས། ཕྱག་རྒྱ་ཆེན་པོ་ལྷུན་གྱིས་འགྲུབ་པར་འགྱུར་རོ། །
འོ་ན་བླང་དོར་མེད་པ་གཉུག་མའི་ཏིང་ངེ་འཛིན་ལ་བཞག་པས་ཕྱག་རྒྱ་ཆེན་པོ་ལྷུན་གྱིས་གྲུབ་པ་ལ་གནས་པས་མྱ་ངན་ལས་འདས་པའི་མཐར་ལྟུང་བར་མི་འགྱུར་རམ་ཞེ་ན། མྱ་ངན་འདས་པ་ལ་གནས་སྲིད་པར་མཛེས་ཤེས་གསུངས་ཏེ། རྟོགས་པ་མྱ་ངན་ལས་འདས་པ་ལ་གནས་ཀྱང་བྱམས་པ་དང་སྙིང་རྗེ་བྱང་ཆུབ་ཀྱི་སེམས་སྔོན་དུ་སོང་བས་བསོད་ནམས་ཀྱི་ཚོགས་དང༌།
ཇི་ལྟར་ཇི་ལྟར་གདུལ་བྱ་བའི། །
དོན་རྣམས་འགྲུབ་པར་གང་གྱུར་པ། །
དེ་ལྟར་དེ་བལྟའི་སྣང་བ་ཡང༌། །
བདག་ལ་བརྟེན་ནས་འབྱུང་གྱུར་ཅིག །
ཞེས་བྱ་བའི་སྨོན་ལམ་ལ་བརྟེན་ནས་སྲིད་པར་མཛེས་ཏེ། འཁོར་བར་སེམས་ཅན་གྱི་དོན་རྒྱུན་མི་འཆད་པར་འབྱུང་བས་མྱ་ངན་ལས་འདས་པའི་མཐར་མི་ལྟུང་བ་ཡིན་ནོ། །དེའི་ཕྱིར་ནད་གཞན་བཟུང་བ་དང་འཛིན་པ་ཐ་དད་དུ་སྣང་བ་ལ། སྨན་ཡང་གཞན་བཟུང་བ་དང་འཛིན་པ་ཐ་དད་ཀྱི་ཏིང་ངེ་འཛིན་གཏང་བར་མི་བྱའི། འོ་ན་ཅི་ཞེ་ན། བསམ་དང་བསམ་བྱ་ཐ་དད་དུ་འཛིན་པ་རབ་ཏུ་སྤངས་ནས་སུ། ཇི་ལྟར་བུ་ཆུང་གི་ཚུལ་དུ་གནས་པར་བྱ་སྟེ། འདས་པའི་རྗེས་མི་བཅད། མ་འོངས་པའི་སྔུན་མི་བསུ། ད་ལྟ་བ་ལ་རྟག་དཔྱད་མི་བྱ་བར་སྣང་བ་རང་སོར་བཞག་གོ །
ཆོས་ཉིད་རྟོགས་པའི་ལྟ་བ་ལས་གུས་པས་རྙེད་པའི་ངེས་པ་ནི།
བླ་མའི་ལུང་ལ་བསྒྲིམས་ཏེ་རབ་འབད་ན། །
ལྷན་ཅིག་སྐྱེས་པ་འབྱུང་བར་ཐེ་ཚོམ་མེད། །
བླ་མའི་ལུང་ལ་ཞེས་བྱ་བའི་ཚིག་གཉིས་ཀྱིས་སྟོན་ཏེ། བླ་མ་ལ་སངས་རྒྱས་ཀྱི་འདུ་ཤེས་བསྐྱེད་ནས་བཀའ་ལུང་ལ་སྒྲིམས་ཏེ་ཇི་སྐད་གསུང་པ་བཞིན་དུ་གུས་པས་འབད་ན། ལྷན་ཅིག་སྐྱེས་པའི་རྟོགས་པ་འབྱུང་བར་ཐེ་ཚོམ་མེད་དོ་ཅེས་པ་འདི་ནི་རྣལ་འབྱོར་གྱི་དབང་ཕྱུག་ཆེན་པོ་དཔལ་ས་ར་ཧས་ཞལ་གྱིས་བཞེས་པ་ཡིན་ནོ། །
བརྗོད་དུ་མེད་པའི་དཔེ་ནི།
ཁ་དོག་ཡོན་ཏན་ཡི་གེ་དཔེ་བྲལ་བ། །
སྨྲ་རུ་མི་བཏུབ་དེ་ནི་བདག་གིས་གྱི་ན་མཚོན། །
གཞོན་ནུ་མ་ཡི་བདེ་བ་སྙིང་ལ་ཞེན་པ་བཞིན། །
དབང་ཕྱུག་དམ་པ་དེ་ནི་སུ་ལ་བསྟན་ནུས་སམ། །
ཁ་དོག་ཅེས་བྱ་བ་ལ་སོགས་པའི་ཚིགས་སུ་བཅད་པ་གཅིག་གིས་སྟོན་ཏེ། སེམས་ལྷན་ཅིག་སྐྱེས་པ་དབང་ཕྱུག་དམ་པ་དེ་ཇི་ལྟ་བུ་ཞེ་ན། དབང་ཕྱུག་དམ་པ་དེ་ནི་སུ་ལའང་བསྟན་ནུས་སམ་ཏེ་སུ་ལའང་བསྟན་པར་མི་ནུས་ཤེས་བྱ་བའོ། །ཅིའི་ཕྱིར་བསྟན་པར་མི་ནུས་ཤེ་ན་སྨྲ་རུ་མི་བཏུབ་པའི་ཕྱིར་རོ། །སྨྲ་རུ་མི་བཏུབ་པ་ཉིད་ཀྱང་ཅིའི་ཕྱིར་ཞེ་ན། ཁ་དོག་ཡོན་ཏན་ཡི་གེ་དཔེ་བྲལ་བ་ཞེས་བྱ་བ་གསུངས་ཏེ། ཁ་དོག་དང་བྲལ་བས་ཁ་དོག་འདི་དང་ལྡན་ཞེས་སྨྲར་མི་བཏུབ་ལ། ཡོན་ཏན་དང་བྲལ་བས་ཡོན་ཏན་འདི་དང་ལྡན་ཞེས་བྱ་བ་དང༌། ཡི་གེ་དང་བྲལ་བས་ཡི་གེ་འདིའི་ངོ་བོར་གནས་ཤེས་བྱ་བ་དང༌། དཔེ་དང་བྲལ་བས་དཔེ་འདི་དང་འདྲ་ཞེས་སྨྲར་མི་བཏུབ་པའི་ཕྱིར་རོ། །
འོ་ན་དངོས་སུ་མཚོན་པར་མི་ནུས་ཀྱང་ནན་གྱིས་ཅུང་ཟད་ཙམ་ཞིག་མཚོན་པར་བྱའོ་ཞེ་ན། གྱི་ནར་མཚོན་ན་སེམས་ཉིད་ལྷན་ཅིག་སྐྱེས་པ་རྟོགས་ཤིང་ཉམས་སུ་མྱོང་ཡང་བརྗོད་པར་མི་ནུས་ཏེ། དཔེར་ན་གཞོན་ནུ་མའི་བདེ་བ་སྙིང་ལ་ཞེན་པ་བཞིན་ནོ། །
མཚན་མ་ལས་གྲོལ་བའི་དོན་ནི།
དངོས་དང་དངོས་མེད་ཡོངས་སུ་བཅད་པ་དང༌། །
དེར་ནི་འགྲོ་བ་མ་ལུས་རབ་ཏུ་ཐིམ་པར་འགྱུར། །
གང་ཚེ་ཡིད་ནི་མི་གཡོ་རང་གནས་བརྟན་པ་སྟེ། །
དེ་ཚེ་འཁོར་བའི་དངོས་པོ་ལས་ནི་རང་གྲོལ་འགྱུར། །
གང་ཚེ་བདག་གཞན་ཡོངས་སུ་ཤེས་མེད་ནི། །
དེ་ཚེ་བླ་མེད་ལུས་ནི་ཐོབ་པར་འགྱུར། །
དངོས་དང་ཞེས་བྱ་བའི་ཚིགས་སུ་བཅད་པ་ཕྱེད་གཉིས་ཀྱིས་སྟོན་ཏེ། སྤྱིར་ཤེས་བྱའི་དཀྱིལ་འཁོར་བློའི་ཡུལ་དུ་གྱུར་པ་ཐམས་ཅད་ནི་མདོར་བསྡུ་ན་དངོས་པོ་དང་དངོས་པོ་མེད་པ་གཉིས་སུ་འདུས་པ་ཡིན་ལ། འདིར་ཕྱག་རྒྱ་ཆེན་པོ་བསྒོམ་པའི་རྣལ་འབྱོར་པའི་ཏིང་ངེ་འཛིན་གྱི་ཡུལ་དུ་ནི་དངོས་པོ་ལ་མི་དམིགས་པས་དངོས་པོ་ཡོངས་སུ་བཅད་པ། དངོས་མེད་ལ་མི་དམིགས་པས་དངོས་མེད་ཡོངས་སུ་བཅད་པས་ན་ཕྱག་རྒྱ་ཆེན་པོའི་ཏིང་ངེ་འཛིན་གྱི་ངང་དེར་ནི་ཕྱི་ནང་གི་འགྲོ་བ་མ་ལུས་པ་རབ་ཏུ་ཐིམ་ཞིང་རྣམ་པར་གྲོལ་བར་འགྱུར་བ་ཁོ་ནའོ། །གང་གི་ཚེ་དེ་ལྟར་ཡིད་ནི་མི་གཡོ་རང་གནས་བརྟན་པ་དེར། གནས་པ་དེའི་ཚེ་འཁོར་བའི་དངོས་པོ་ལས་ནི་རང་གྲོལ་དུ་འགྱུར་རོ། །
ཡང་གང་གི་ཚེ་ཕྱག་རྒྱ་ཆེན་པོ་གཉུག་མའི་གནས་དེར་བདག་དང་གཞན་དུ་ཡོངས་སུ་ཤེས་པ་མེད་པ་དང༌། དམིགས་པ་མེད་པ་དེའི་ཚེ་བླ་ན་མེད་པའི་དོན་གྱི་ལུས་དམིགས་སུ་མེད་པ་ཐོབ་པར་འགྱུར་རོ་ཞེས་བྱ་བའོ། །
བརྟགས་པའི་གྲུབ་མཐའ་འཇིག་པ་ནི།
དེ་ལྟར་བསྟན་པ་ཉིད་ལས་ངེས་པར་མ་འཁྲུལ་པར། །
རང་གིས་རང་ལ་ལེགས་པར་ཤེས་པར་བྱས་ནས་ནི། །
རྡུལ་མིན་རྡུལ་བྲལ་མ་ཡིན་སེམས་ཀྱང་མིན། །
དངོས་པོ་དེ་དག་གདོད་ནས་ཞེན་པ་མེད། །
མདའ་བསྣུན་གྱིས་སྨྲས་དེ་ཙམ་ཞིག་ཏུ་ཟད། །
ཀྱེ་ཧོ་མ་ལུས་དྲི་མེད་དོན་དམ་ཤེས་པར་བྱོས། །
དེ་ལྟར་བསྟན་པ་ཞེས་བྱ་བའི་ཚིགས་སུ་བཅད་པ་གཉིས་ཀྱིས་སྟོན་ཏེ། ཕྱག་རྒྱ་ཆེན་པོ་མ་བཅོས་པ་གཉུག་མའི་ཏིང་ངེ་འཛིན་གྱི་ཡུལ་དུ་དངོས་པོ་དང་དངོས་མེད་ཡོངས་སུ་བཅད་དེ་མི་དམིགས་པའི་ངང་དུ་ཕྱི་ནང་གི་འགྲོ་བའི་མཚན་མ་མ་ལུས་པ་རབ་ཏུ་ཐིམ་ཞིང་གྲོལ་བ་དང༌། ཡིད་མི་གཡོ་བར་རང་གནས་བརྟན་པ་དེར་འཁོར་བའི་དངོས་པོ་ཐམས་ཅད་ལས་ནི་རང་གྲོལ་དུ་གྱུར་པ་དང༌། བདག་གཞན་གྱི་འདུ་ཤེས་མེད་པས་བླ་ན་མེད་པའི་ལུས་ཐོབ་པ་དང༌། དེ་ལྟར་བསྟན་པ་ཉིད་ལ་ངེས་པར་མ་འཁྲུལ་བར་རང་གིས་རང་ལ་ཤེས་པར་བྱས་ན་ནི། ཉན་ཐོས་ལྟར་རྡུལ་ཕྲ་རབ་ཀྱང་མིན་ལ། དབུ་མ་ལྟར་རྡུལ་ཕྲ་རབ་དང་བྲལ་བ་ཡང་མ་ཡིན་ཞིང༌། སེམས་ཙམ་པ་ལྟར་སེམས་ཀྱང་མ་ཡིན་ནོ། །ཅིའི་ཕྱིར་ཞེ་ན། དངོས་པོ་དེ་དག་གདོད་མ་ནས་རྟག་ཏུ་ཞེན་པ་མེད་ཅེས་བྱ་བ་གསུངས་ཏེ། རྡུལ་ཕྲ་རབ་ལ་སོགས་པའི་དངོས་པོ་དེ་དག་གདོད་མ་ཉིད་ནས་ཞེན་པར་བྱ་བའི་ཡུལ་དུ་མ་གྲུབ་པའི་ཕྱིར་ཞེས་བྱའོ། །
འོ་ན་བློ་ཆོས་ཉིད་དུ་རང་གྲོལ་བས་གྲུབ་མཐའ་དགག་མི་དགོས་པ་ཅིའི་ཕྱིར་ཞེ་ན། མཚན་ཉིད་ཀྱི་ཐེག་པ་ལས་ནི་གཞན་གྱིས་བརྟགས་པའི་གྲུབ་མཐའ་རིགས་པས་འགོག་པ་དཀའ་བའི་ལམ་ཡིན་ལ། ཕྱག་རྒྱ་ཆེན་པོའི་ལམ་འདི་ནི་བླང་དོར་མེད་པའི་བསམ་གཏན་གོམས་པར་བྱས་པས་བློ་ཆོས་ཉིད་དུ་རང་གྲོལ་བས་ན་བརྟགས་པའི་གྲུབ་མཐའ་དགག་མི་དགོས་ཏེ། ཇི་ལྟར་ཞེ་ན། ཉན་ཐོས་ཀྱི་རྡུལ་ཕྲ་རབ་དང་སྐད་ཅིག་མར་འཐད་ཅེས་རང་རང་གི་བློས་བརྟགས་པ་ཡིན་ལ། འདིར་རྟོག་པའི་བློ་གྲོལ། བརྟགས་པའི་གྲུབ་མཐའ་རང་འཇིག་སྟེ། རྟགས་པའི་གྲུབ་མཐའ་ནི་རྟོག་པའི་བློ་ལ་བལྟོས་པའི་ཕྱིར་རོ། །དེ་བཞིན་དུ་སེམས་ཙམ་གྱིས་སེམས་སུ་བལྟ་བ་དང༌། དབུ་མ་པའི་སྟོང་ཉིད་དུ་བལྟ་བ་དང༌། གསང་སྔགས་ཀྱི་ཟུང་འཇུག་དུ་བལྟ་བ་ཡང་རྟོག་པས་བརྟགས་པ་ཡིན་ལ། འདིར་རྟོག་པའི་བློ་གྲོལ་བས་བརྟགས་པའི་གྲུབ་མཐའ་དང་རང་ཞིག་ཡིན་པས་ཕྱག་རྒྱ་ཆེན་པོ་བསྒོམ་པ་གྲུབ་མཐའ་དགག་པ་ལ་མི་བལྟས་སོ། །དེའི་ཕྱིར་ཕྱག་རྒྱ་ཆེན་པོ་བླང་དོར་མེད་པའི་དོན་བསྒོམས་པས་ཐ་མལ་གྱི་སྣང་བ་རང་གྲོལ་བ་དང༌། རྟགས་པའི་གྲུབ་མཐའ་རང་ཞིག་པ་ཡིན་ནོ་ཞེས་མདའ་བསྣུན་གྱིས་སྨྲས་པ་ནི་དེ་ཙམ་ཞིག་ཏུ་ཟད་དོ། ཀྱེ་ཧོ་དེས་ན་ཤེས་བྱ་མ་ལུས་པའི་རང་བཞིན་རྣམ་དག་དྲི་མ་མེད་པ་དོན་དམ་པའི་བདེན་པ་འདི་ནི་དེ་ལྟར་ཤེས་པར་གྱིས་ཤིག་ཅེས་བྱ་བའོ། །
ཆོས་ཉིད་རྟོག་སྤྱོད་ཀྱི་ཡུལ་མ་ཡིན་པ་ནི།
ཁྱིམ་ན་གནས་པ་ཕྱི་རོལ་སོང་ནས་ཚོལ། །
ཁྱིམ་བདག་མཐོང་ནས་ཁྱིམ་ཚེས་དག་ལ་དྲི། །
མདའ་བསྣུན་གྱིས་སྨྲས་བདག་ཉིད་ཤེས་པར་བྱོས། །
བླུན་པོས་བསམ་གཏན་བསམ་བྱ་བཟླས་བརྗོད་མིན། །
གང་ཚེ་བླ་མས་བསྟན་ཅིང་ཐམས་ཅད་ཤེས་བྱས་ཀྱང༌། །
བདག་གིས་ཡོངས་སུ་བརྟགས་པས་ཐར་པ་ཐོབ་བམ་ཅི། །
ཡུལ་རྣམས་བགྲོད་ཅིང་གདུང་བས་ཉེན་བྱས་ཀྱང༌། །
ལྷན་ཅིག་སྐྱེས་པ་མི་རྙེད་སྡིག་པས་འཛིན། །
ཁྱིམ་ན་ཡོད་པ་ཞེས་བྱ་བའི་ཚིགས་སུ་བཅད་པ་ཕྱེད་དང་གཉིས་ཀྱིས་སྟོན་ཏེ། སེམས་ལྷན་ཅིག་སྐྱེས་པའི་ཡེ་ཤེས་ཆོས་སྐུ་ནི་ཁྱིམ་དང་འདྲ་བ་རང་གི་སེམས་ཉིད་ལ་ཡོད་པ་ལ། གྲུབ་པའི་མཐའ་ལ་ཞུགས་པ་དེ་དག་ནི་ཕྱི་རོལ་ཡུལ་གྱི་སྟེང་དུ་སོང་ནས་འཚོལ་ཞིང་གཏན་ལ་འབེབས། ཁྱིམ་བདག་དང་འདྲ་བའི་སེམས་དེ་གཏན་ལ་འབེབས་བྱེད་དུ་མཐོང་ནས་ཤེས་རབ་ཀྱིས་དེ་ཉིད་སྐྱེ་མེད་དུ་མ་རྟོགས་པར་ཁྱིམ་ཚེས་དང་འདྲ་བའི་ཡུལ་དག་ལ་འདྲི་ཞིང་གཏན་ལ་འབེབས་མོད་ཀྱི་མདའ་བསྣུན་གྱིས་སྨྲས་པ་ནི་གཏན་ལ་འབེབས་བྱེད་ཀྱི་བློ་དེ་ཉིད་སྐྱེ་བ་མེད་པ་ཡིན་པར་བདག་ཉིད་ཀྱིས་ཤེས་པར་གྱིས་ཤིག་ཅེས་བྱ་བའོ། །
ཡང་ན་གཏན་ལ་འབེབས་བྱེད་ཀྱི་ཤེས་རབ་དེ་ཉིད་བདག་ཏུ་འཛིན་པ་ཡིན་པར་ཤེས་པར་བྱོས་ལ་དེ་ཉིད་རྩ་བ་ཆོད་པར་གྱིས་ཤིག་པའོ། །དེ་མ་རྟོགས་ན་བླུན་པོས་བསྒོམ་བྱ་སྒོམ་བྱེད་དུ་མངོན་པར་ཞེན་པའི་བསམ་གཏན་བསམ་བྱ་ལ་དམིགས་ཀྱང་གཉིས་མེད་ཀྱི་དོན་མི་རྟོགས་ལ། བཟླས་བརྗོད་བྱས་ཀྱང་ངག་གི་ནུས་པ་ཙམ་རྙེད་པར་སྲིད་ཀྱི། དེ་ཁོ་ན་ཉིད་ཀྱི་དོན་རྟོགས་པ་ནི་མིན་ནོ། །ཅིའི་ཕྱིར་ཞེ་ན། གང་ཚེ་བླ་མས་ཚིག་དང་ཐ་སྙད་ཀྱིས་བསྟན་ཅིང་ཆོས་རྣམས་ཀྱི་ཆོས་ཉིད་ནི་འདི་ལྟ་བུ་ཞིག་ཡིན་ནོ་ཞེས་བདེན་པར་ཐམས་ཅད་ཤེས་པར་བྱས་ཀྱང༌། རྟོག་པ་པོ་བདག་གིས་ཡོངས་སུ་བརྟགས་པས་རྟོག་དཔྱོད་ཀྱི་ཡུལ་ལས་འདས་པའི་དོན་མི་རྟོགས་ལ། ད་ལྟར་གྱི་མཁས་པ་རྣམས་ཀྱང་ཁ་ཕྱིར་བལྟས་ཀྱི་ཤེས་པས་ཤེས་བྱ་གཏན་ལ་ཕེབས་ཀྱང་འབེབས་བྱེད་ཀྱི་བློ་སྟོང་པར་མ་རྟོགས་ལ། དེ་མ་རྟོགས་ན་ཐར་པ་ཐོབ་བམ་ཅི་སྟེ་མི་ཐོབ་པའི་ཕྱིར་ཅེས་བྱའོ། །
དེ་ལྟར་རྟོག་དཔྱོད་ཀྱི་ཡུལ་རྣམས་བགྲོད་ཅིང་གཏན་ལ་ཕབ་ལ་ཆོས་ཉིད་ཀྱི་དོན་རྟོགས་པའི་འདོད་པའི་གདུང་བས་ཉེན་པར་བྱས་ཀྱང་རྟོག་དཔྱོད་ཀྱི་བློ་དང་མ་འབྲལ་བས་སེམས་ཉིད་དང་ཆོས་ཉིད་གཉུག་མ་ལྷན་ཅིག་སྐྱེས་པའི་རྟོགས་པ་མི་རྙེད་དེ། རྟོག་དཔྱོད་ཀྱི་འཛིན་པས་འཁོར་བར་འཛིན་པར་བྱེད་དོ། །རྟོག་དཔྱོད་ནི་གཅད་བྱ་དང་གཅོད་བྱེད་གཉིས་སུ་འཛིན་པས་འཁོར་བ་ལས་མི་འདའ་བར་བྱེད་པས་ན་སྡིག་པའི་མིང་གིས་བརྗོད་དོ། །
རྟོགས་ལྡན་ལ་ཡུལ་གྱི་དྲི་མས་མི་གོས་པ་ནི།
ཡུལ་རྣམས་བསྟེན་པས་ཡུལ་གྱིས་མི་གོས་སོ། །
ཨུཏྤལ་འདབ་མ་ཆུ་ཡིས་མ་རེག་བཞིན། །
གང་ལྟར་རྩ་བ་རྣལ་འབྱོར་སྐྱབས་སུ་འགྲོ། །
དུག་གི་སྔགས་ཅན་དུག་གིས་ག་ལ་ཚུགས། །
ཡུལ་རྣམས་བསྟེན་པ་ཞེས་བྱ་བའི་ཚིགས་སུ་བཅད་པ་གཅིག་གིས་སྟོན་ཏེ། རང་སེམས་སྤྲོས་བྲལ་ལྷན་ཅིག་སྐྱེས་པ་ནམ་མཁའ་དང་འདྲ་བར་རྟོག་པའི་རྣལ་འབྱོར་པ་ལ་ཡུལ་རྣམས་བསྟེན་པས་ཡུལ་གྱིས་མི་གོས་ཏེ། གོས་པའི་གནས་མ་དམིགས་པའི་ཕྱིར་རོ། །དཔེར་ན་ཨུཏྤལ་འདབ་མ་ཆུ་ཡིས་མི་རེག་པ་བཞིན་ནོ། །གང་ལྟར་ཞེས་བྱ་བ་ནི་གང་ཞིག་ཞེས་བྱ་བའི་དོན་ལ་འཇུག་པ་གང་ཞིག་ཆོས་རྣམས་ཀྱི་རྩ་བའམ། རང་བཞིན་ཏེ་ཆོས་ཉིད་ལ་རྣལ་འབྱོར་དུ་བྱེད་ཅིང་སྐྱབས་སུ་འགྲོ་བ་དེ་ལ་ནི། ཉོན་མོངས་པ་དང་ཡུལ་གྱི་དུག་གིས་མི་གོས་ཏེ། དཔེར་ན་དུག་གི་སྔགས་ཅན་དག་ལ་དུག་གིས་མི་ཚུགས་པ་བཞིན་ནོ། །ཆོས་ཉིད་ནི་གཏན་དུ་བའི་སྐྱབས་ཡིན་པར་ལུང་ལས་ཀྱང་འཆད་པ་ཡིན་ནོ། །
རེ་ཤིག་ཉོན་མོངས་པ་དང་དངོས་པོར་སྤྱོད་པའི་སྔགས་པ་རྣམས་ཀྱང་བླ་མའི་མན་ངག་གི་ཐབས་ཀྱིས་མི་འཆིང་ཞིང་བྱང་ཆུབ་ཀྱི་གྲོགས་སུ་ཡང་འདོད་ན་རྣམ་རྟོག་འོད་གསལ་དུ་ཤར་བའི་རྣལ་འབྱོར་པ་ལ་ལྟ་སྨོས་ཀྱང་ཅི་དགོས།
ལྷན་ཅིག་སྐྱེས་པའི་དོན་མ་རྟོགས་ན་ལས་གཞན་གྱིས་འཆིང་བ་མི་ཆོད་པ་ནི།
ལྷ་ལ་མཆོད་པ་ཁྲི་ཕྲག་བྱིན་ནས་ཀྱང༌། །
བདག་ཉིད་དེ་ཡིས་འཆིང་འགྱུར་ཅི་ཞིག་བྱ། །
དེ་འདྲས་འཁོར་བ་འདི་ནི་འཆད་མིན་ཏེ། །
གཉུག་མའི་རང་བཞིན་མ་རྟོགས་རྒལ་མི་ནུས། །
ལྷ་ལ་མཆོད་པ་ཞེས་བྱ་བའི་ཚིགས་སུ་བཅད་པ་གཅིག་གིས་སྟོན་ཏེ། མུ་སྟེགས་པ་རྣམས་ནི་ལྷ་དབང་ཕྱུག་ཆེན་པོ་ལ་སོགས་པ་མཆོད་པ་ཉིད་ཀྱིས་གྲོལ་བར་འདོད་པས་བ་གླང་སྟོང་ཕྲག་ཙམ་བསད་ནས་ལྷ་ལ་ཤ་ཁྲག་གི་མཆོད་པ་བྱེད་མོད་ཀྱི། ཁྱེད་ཀྱི་ལྷ་ལ་མཆོད་པ་བ་གླང་ཁྲི་ཕྲག་གཅིག་བྱིན་པར་བྱས་ཀྱང་སྡིག་པའི་ལས་ཀྱིས་བདག་ཉིད་ངན་འགྲོའི་གནས་སུ་འཆིང་བར་འགྱུར་བས་དེ་ཡིས་ཅི་ཞིག་བྱ། ཐབས་དེ་འདྲས་འཁོར་བ་འདི་ནི་འཆད་ཅིང་ཐར་པ་མིན་ཏེ། ཆོས་ཉིད་གཉུག་མའི་དོན་མ་རྟོགས་ན་འཁོར་བ་ལས་རྒལ་མི་ནུས་པའི་ཕྱིར་རོ། །རྣམ་པ་གཅིག་ཏུ་ན་ལྷ་ལ་མཆོད་པ་ལ་སོགས་པ་དངོས་པོར་མངོན་པར་ཞེན་པའི་དགེ་བས་ཀྱང་བདག་ཉིད་མཐོ་རིས་ཀྱི་གནས་སུ་འཆིང་ལ། འཁོར་བ་མཐོ་དམན་གྱི་ཉེས་པས་སླར་ངན་སོང་དུའང་འགྱུར་བས་དེ་ལ་ཞེན་པ་དེ་ཡིས་ཅི་ཞིག་བྱ། དངོས་པོ་ལ་མངོན་པར་ཞེན་པའི་དགེ་བ་དེ་འདྲ་བས་འཁོར་བ་འདི་འཆད་པ་མ་ཡིན་ཏེ། གཉུག་མའི་རང་བཞིན་མ་རྟོགས་ན་རྒལ་མི་ནུས་པའི་ཕྱིར་རོ། །ཤེས་རབ་དང་བྲལ་བའི་སྦྱིན་པ་ལ་སོགས་པ་ལྔ་ཆར་གྱིས་ཕ་རོལ་ཏུ་ཕྱིན་པར་མི་འགྱུར་བར་བཤད་ན། འདིར་མཆོད་པ་ནི་སྦྱིན་པའི་ཁྱད་པར་ཡིན་ལ། གཉུག་མའི་རང་བཞིན་མ་རྟོགས་པ་ནི་ཤེས་རབ་དང་བྲལ་བ་ཡིན་པས་གཉུག་མའི་རང་བཞིན་མ་རྟོགས་ན་དགེ་བའི་ལས་གཞན་གྱིས་མི་གྲོལ་བར་བཤད་པ་ལའང་ཉེས་པ་ཅི་ཡོད་ཅེས་བྱ་བ་འདི་ཡིན་ནོ། །
འཆི་བས་མི་འཇིགས་པ་ནི།
མིག་ནི་མི་འཛུམས་སེམས་ཀྱང་མི་འགོག་དང༌། །
རླུང་འགོག་པ་ནི་དཔལ་ལྡན་བླ་མས་རྟོགས། །
གང་ཚེ་རླུང་རྒྱུ་དེ་ནི་མི་གཡོ་སྟེ། །
འཆིང་བའི་ཚེ་ན་རྣལ་འབྱོར་པས་ཅི་བྱ། །
མིག་ནི་ཞེས་བྱ་བའི་ཚིགས་སུ་བཅད་པ་གཅིག་གིས་སྟོན་ཏེ། འདིས་ནི་སེམས་རྟོགས་ཤིང་རྩ་བ་ཆོད་པར་བྱ་བ་ཡིན་ལ། ཕྱི་རོལ་གྱི་སྣང་བ་ལ་བརྟགས་དཔྱད་ཀྱིས་དགག་མི་དགོས་ཏེ། སྣང་བ་རང་སོར་བཞག་པས་གྲོལ་བར་འཆད་པ་ལས། མིག་ནི་མི་འཛུམས་པ་ནི་ཉེ་བར་མཚོན་པ་སྟེ་སྣང་བ་མི་འགེགས་པ་ལ་སོགས་པ་མཚོན་པར་བྱེད་དོ། །འོ་ན་ཇི་ལྟར་བྱེད་ཅེ་ན། སེམས་འགོག་དང་ཞེས་བྱ་སྟེ། སེམས་འགོག་པ་ནི། སེམས་ཀྱི་རྩ་བ་གཅོད་པ་སྟེ། བལྟས་པས་མཐོང་བ་མེད་པ་དང༌། བཙལ་བས་བརྙེད་པ་མེད་པ་དང༌། བསམས་པས་བསམ་དུ་མེད་པ་དང༌། བསྒོམས་པས་སྒོམ་དུ་མེད་པར་ངེས་པར་བྱེད་པའོ། །དང་ཞེས་བྱ་བ་ནི་རྟོགས་པ་དང་སྦྱར་རོ། །རླུང་འགོག་པ་ཞེས་བྱ་བ་ནི་སེམས་ཟིན་པས་རླུང་ཟིན་པའོ། །
ཡང་ན་གཡོ་བར་བྱེད་པ་དང་ཆོས་མཐུན་པས་རྣམ་པར་རྟོག་པ་ལ་རླུང་དུ་བརྗོད་དོ། །རྣམ་རྟོག་གི་རླུང་མ་བསྐྱོད་ཞེས་བཤད་པ་བཞིན་ནོ། །དཔལ་ལྡན་བླ་མས་རྟོགས་ཞེས་བྱ་བ་ནི་དཔལ་ལྡན་བླ་མས་བསྟན་པས་རྟོགས་ཏེ། གདོད་ནས་སྐྱེ་མེད་རང་བཞིན་ཡིན་པ་ལ་དེ་རིང་དཔལ་ལྡན་བླ་མས་བསྟན་པས་རྟོགས་ཞེས་སྔར་གསུངས་པ་ལྟ་བུའོ། །རླུང་རྒྱུ་དེ་ནི་མི་གཡོ་ཞེས་བྱ་བ་ནི་རྣམ་རྟོག་གི་རླུང་རྒྱུ་ན་ཡང་སེམས་ལྷན་ཅིག་སྐྱེས་པའི་ཡེ་ཤེས་མི་གཡོ་སྟེ་། རྣམ་རྟོག་དང་འོད་གསལ་དབྱེར་མེད་དུ་གྱུར་པའི་ཕྱིར་ཞེས་བྱའོ། །
ཡང་ན་རྣམ་རྟོག་གི་རླུང་རྒྱུ་བ་དེ་ནི་མི་གཡོ་བ་སྟེ་མི་རྒྱུ་ཞེས་བྱ་བའོ། །འདི་སྐད་དུ་སྟོན་ཏེ། རྣམ་རྟོག་སེམས་ཀྱི་རྩ་བ་ཆོད་ན་ཕྱིར་རོལ་གྱི་སྣང་བ་རང་སར་གྲོལ་བའི་མན་ངག་དེ་དཔལ་ལྡན་བླ་མ་བདེ་བའི་མགོན་པོས་བསྟན་པས་རྟོགས། རྣམ་རྟོག་གི་རླུང་རྒྱུ་ཡང་འོད་གསལ་དང་དབྱེར་མེད་པས་ལྷན་ཅིག་སྐྱེས་པ་ཆོས་ཀྱི་སྐུ་ལ་འགྱུར་བ་མེད་པས་རྣལ་འབྱོར་པ་ལུས་དོར་ཞིང་འཆི་བའི་ཚེ་ན་སེམས་ནམ་མཁའ་དང་འདྲ་བ་དེ་ལ་སྐྱེ་འཆིའི་མཚན་མ་མེད་པས་འཆི་ཟླ་མའི་གདམས་ངག་རྣལ་འབྱོར་པས་ཅི་བྱ་སྟེ་འཕོ་བ་དང་གྲོང་འཇུག་དང་བར་དོའི་གདམས་ངག་མི་དགོས་ཞེས་སྟོན་ཏེ།
རང་སེམས་རྣམ་པར་གྲོལ་བ་ན། །
ཡུལ་གྱི་མཚན་མས་སུ་ཞིག་བཅིངས། །
རྣམ་རྟོག་འོད་གསལ་དབྱེར་མེད་པས། །
རང་གི་ཡེ་ཤེས་འགྱུར་བ་མེད། །
ལུས་ཀྱི་གྲོང་ཁྱེར་འཇིག་ན་ཡང༌། །
ནམ་མཁའི་སེམས་ལ་འཆི་མེད་པས། །
ཆོས་སྐུ་འགྱུར་བ་མེད་པ་ལ། །
འཆི་ཀའི་གདམས་པས་ཅི་ཞིག་བྱ། །
ཞེས་བྱ་བ་ནི་བསྡུ་བའི་ཚིགས་སུ་བཅད་པའོ། །
རང་བཞིན་འགྲོ་འོང་མེད་པའི་དོན་རྟོགས་པ་ནི།
ཇི་སྲིད་དབང་པོ་ཡུལ་གྱི་གྲོང་ལ་ལྷུང༌། །
དེ་སྲིད་རང་ཉིད་ལས་མེད་རབ་ཏུ་རྒྱས། །
ཁྱེད་ཅག་ད་ལྟར་ཅི་བྱེད་སོམ་དང་ཀྱེ། །
དེ་ནི་ཤིན་ཏུ་དཀའ་བའི་དགོངས་པ་འཇུག །
ཇི་སྲིད་དབང་པོ་ཞེས་བྱ་བའི་ཚིགས་སུ་བཅད་པ་གཅིག་གིས་སྟོན་ཏེ། མིག་ལ་སོགས་པའི་དབང་པོ་རྣམས་གཟུགས་ལ་སོགས་པའི་ཡུལ་རྣམས་ལ་ལྷུང་ཞིང་གཞོལ་བ་དེའི་ཚེ་རང་རིག་ལ་སེམས་ཀྱི་རང་བཞིན་བསམ་ཡིད་དང་བྲལ་བ་འབའ་ཞིག་ལས་མེད་དེ། ཆོས་སྐུ་འབའ་ཞིག་ལྷུན་གྱིས་གྲུབ་པར་གནས་སོ། །ཁྱེད་ཅག་རྣམ་པར་རྟོག་པ་ཝལ་གྱིས་སྐྱེས་ན་དང་པོ་གང་ནས་བྱུང༌། ད་ལྟ་ཅི་བྱེད། ཐ་མ་གར་འགྲོ་སོམས་དང་ཀྱེ་ངས་ནི་ཤིན་ཏུ་དཀའ་བའི་དགོངས་པས་འཇུག་སྟེ། དང་པོ་གང་ནས་ཀྱང་མ་བྱུང༌། ད་ལྟ་ཅི་ཡང་མི་བྱེད། ཐ་མ་གར་ཡང་མི་འགྲོ་བ་ཤིན་ཏུ་རྟོགས་པར་དཀའ་བའི་དགོངས་པས་དེ་ཁོ་ན་ཉིད་རྟོགས་པ་ལ་འཇུག་པར་འགྱུར་རོ་ཞེས་བྱའོ། །
ཡང་ན་འདི་ཡི་དོན་གཞན་ཡིན་ཏེ། ཇི་སྲིད་མ་རྟོགས་བར་ལ། དབང་པོ་ཡུལ་གྱི་གྲོང་ཁྱེར་ལ་ལྷུང་ཞིང་ཞེན་པར་བྱས་པས་དེ་སྲིད་འཁོར་བའི་རང་བཞིན་གཟུགས་བརྙན་གྱི་རྣམ་པ་ལས་མེད་ཅིང་མཚན་ཉིད་སྡུག་བསྔལ་རྒྱས་པར་འགྱུར་རོ། །ཁྱེད་ཅག་ད་ལྟ་ལས་དགེ་སྡིག་ཅི་བྱེད། ལས་དེའི་དབང་གིས་ཕྱི་མ་གར་འགྲོ་སེམས་དང༌། ཀྱེ་ལས་རྒྱུ་འབྲས་བསམ་པ་དེ་ནི་ཤིན་ཏུ་དཀའ་བའི་དགོངས་པས་འཇུག་སྟེ་སངས་རྒྱས་ཉག་གཅིག་གི་སྤྱོད་ཡུལ་ཡིན་པས་ཁྱེད་ཀྱིས་ལས་འབྲས་ལ་ཡིད་ཆེས་པར་གྱིས་ཤིག་ཅེས་བྱ་བའོ། །
ཐ་སྙད་མཁན་གྱིས་གཉུག་མའི་དོན་མི་རྟོགས་པ་ནི།
གང་ཞིག་གང་ལ་གནས་པ་ནི། །
དེ་ནི་དེ་རུ་མི་མཐོང་སྟེ། །
མཁས་པ་ཐམས་ཅད་བསྟན་བཅོས་འཆད་པ་ཡིས། །
ལུས་ལ་སངས་རྒྱས་ཡོད་པར་མ་རྟོགས་སོ། །
གང་ཞིག་ཞེས་བྱ་བའི་ཚིགས་སུ་བཅད་པ་གཅིག་གིས་སྟོན་ཏེ། སེམས་ཅན་ཐམས་ཅད་དེ་བཞིན་གཤེགས་པའི་སྙིང་པོ་ཅན་ཡིན་པས་སེམས་ཉིད་དང་ཆོས་ཉིད་གཉུག་མ་ལྷན་ཅིག་སྐྱེས་པ་གནས་ལུགས་ཀྱིས་ཀུན་ལ་ཁྱབ་པར་གནས་སོ། །དེའི་ཕྱིར་སེམས་ཉིད་དང་ཆོས་ཉིད་གཉུག་མ་ལྷན་ཅིག་སྐྱེས་པའི་དོན་གང་ཞིག་ལྔ་རིག་པ་ལ་སོགས་པའི་མཁས་པ་གང་ལ་གནས་པ་དེ་ནི་མཁས་པ་དེ་དག་གི་རྒྱུད་དེ་རུ་ཡོད་པར་མ་མཐོང་སྟེ། མཁས་པ་ཐམས་ཅད་ཁ་ཕྱིར་བལྟས་ནས་བསྟན་བཅོས་འཆད་པའི་སྒོ་ནས་ལུས་ལ་རང་སེམས་སངས་རྒྱས་སུ་ཡོད་པ་མ་རྟོགས་སོ་ཞེས་བྱ་བའོ། །
སེམས་ཐག་ཆོད་པ་ལ་སྤྱོད་པ་ནི།
གླང་ཆེན་ལོབས་ནས་སེམས་ཚགས་ཆུད་པས་ན། །
དེར་ནི་འགྲོ་འོང་ཆད་ནས་ངལ་བ་སྟེ། །
འདི་ལྟར་རྟོགས་ན་གང་དུའང་དྲི་ས་མེད། །
མཁས་པ་ངོ་ཚ་མེད་པས་དེ་མ་རྟོགས། །
གླང་ཆེན་ལོམ་ནས་ཞེས་བྱ་བའི་ཚིགས་སུ་བཅད་པ་གཅིག་གིས་སྟོན་ཏེ། ཁོ་བོ་ཅག་ཀུ་སུ་ལུ་པའི་རྣལ་འབྱོར་པ་རྣམས་ཀྱིས་ནི་བསྟན་བཅོས་འཆད་པ་དང་ཐ་སྙད་མང་པོ་མི་ཤེས་ཀྱིས། འོན་ཀྱང་བླ་མའི་གདམས་ངག་ལ་བརྟེན་ནས་རྣམ་པར་རྟོག་པའི་གླང་ཆེན་མི་བཤྲུན་པ་དེ་རྣམ་པར་མི་རྟོག་པའི་ཏིང་ངེ་འཛིན་གྱི་ངང་དུ་ལོམ་པར་བྱས་ནས། སེམས་སྐྱེ་བ་མེད་པ་ནམ་མཁའ་དང་འདྲ་བ་དེ་ཚགས་སུ་ཆུད་པའི་ཚེ། རྣལ་འབྱོར་པ་དེ་ནི་འགྲོ་འོང་བཅད་ནས་དལ་སྟེ། ཅིའི་ཕྱིར་ཞེ་ན། འདི་ལྟར་རང་སེམས་སངས་རྒྱས་སུ་མཐོང་ནས་གང་དུ་ཡང་དྲིས་མེད་པས་གར་ཡང་མི་འགྲོ་ལ། གང་ཡང་སེམས་ཐག་མ་ཆོད་པའི་དྲི་རྒྱུ་མེད་པས་ཅི་ཡང་མི་དྲི་བའི་ཕྱིར་རོ། །མཁས་པ་ངོ་ཚ་མེད་པས་ནི་ལུས་ལ་སངས་རྒྱས་ཡོད་པ་དེ་མ་རྟོགས་པས་ད་གཏོད་འཁྱམ་ཞིང་འདྲིར་འགྲོ་དགོས་སོ། །
རྟོགས་པ་འོད་གསལ་དུ་ཤར་ནས། །
སངས་རྒྱས་རང་ལ་རྙེད་པ་ཡིས། །
དྲི་བར་བྱ་བ་ཡོང་མེད་དེ། །
གང་ཡང་མི་འགྲོ་དལ་བར་འདུག །
ཚིག་ལ་མཁས་པའི་རྟོག་གེ་བ། །
རང་སེམས་སངས་རྒྱས་མ་མཐོང་པས། །
སངས་རྒྱས་གཞན་དུ་བརྩལ་བའི་ཕྱིར། །
སྟོད་ཀྱིས་གཞན་དུ་འགྲོ་བར་འགྱུར། །
ཞེས་བྱ་བ་ནི་བསྡུ་བའི་ཚིགས་སུ་བཅད་པའོ། །
ད་ནི་དགོས་འདོད་འབྱུང་བའི་འབྲས་བུ་སྟོན་པ་ལས། འཆི་བས་མི་འཇིགས་པ་དགོས་པ་ནི།
གསོན་པ་གང་ཞིག་རྣམ་པར་མ་གྱུར་པ། །
དེ་ནི་རྒས་ཤིང་འཆི་བར་འགྱུར་རམ་ཅི། །
གསོན་པ་ཞེས་བྱ་བའི་ཚིག་གཉིས་ཀྱིས་སྟོན་ཏེ། རྣལ་འབྱོར་པ་གསོན་པ་གང་ཞིག་ལས་དང་ཉོན་མོངས་པའི་རྣམ་པར་མ་གྱུར་པ་དེ་ནི་སེམས་ནམ་མཁའ་བཞིན་དུ་རྣམ་པར་གྲོལ་བས། འཆི་རྒྱུ་མ་མཐོང་པའི་ཕྱིར་རྒས་ཤིང་འཆི་བས་འཇིགས་པར་འགྱུར་རམ་ཅི་སྟེ་མི་འགྱུར་ཞེས་བྱ་བའོ། །
གཏེར་གཞན་ལས་ཁྱད་པར་དུ་འཕགས་པའི་དགོས་པ་ནི།
བླ་མས་བསྟན་པ་དྲི་མེད་བློ་གྲོས་ནི། །
དེ་ཉིད་གཏེར་ཡིན་གཞན་པ་གང་ཞིག་ལོ། །
བླ་མས་ཞེས་བྱ་བའི་ཚིག་གཉིས་ཀྱིས་སྟོན་ཏེ། བླ་མས་བསྟན་པའི་དྲི་མ་མེད་པའི་བློ་གྲོས་སེམས་ལྷན་ཅིག་སྐྱེས་པའི་ཡེ་ཤེས་དེ་ཉིད་ནི། གནས་སྐབས་དང་མཐར་ཐུག་གི་དགོས་པ་ཐམས་ཅད་དང༌། རང་དང་གཞན་གྱི་དགོས་འདོད་ཐམས་ཅད་འབྱུང་བའི་གནས་སུ་གྱུར་པའི་རིན་པོ་ཆེ་མི་ཟད་པའི་གཏེར་མཛོད་ཡིན་གྱི་དེ་ལས་གཞན་པའི་གཏེར་གང་ཡིན་ལོ་སྟེ། ཐ་མལ་པའི་གཏེར་མཛོད་ལས་ནི་བཟའ་བ་དང་བཏུང་བ་དང་བགོ་བ་ལ་སོགས་པ་ཅུང་ཟད་ཙམ་ལས་མི་འབྱུང་བས་གཏེར་མཛོད་མ་ཡིན་ཞེས་བྱའོ། །
ཡུལ་རྣམས་རྣམ་པར་དག་པའི་དགོས་པ་ནི།
ཡུལ་ཉིད་རྣམ་པར་དག་སྟེ་བསྟན་བྱ་མིན། །
སྟོང་པ་འབའ་ཞིག་གིས་ནི་སྤྱད་པར་བྱ། །
ཇི་ལྟར་གཟིངས་ལས་འཕུར་བའི་བྱ་རོག་བཞིན། །
སྐོར་ཞིང་སྐོར་ཞིང་སླར་ཡང་དེ་རུ་འབབ། །
ཡུལ་ཉིད་ཅེས་བྱ་བའི་ཚིགས་སུ་བཅད་པ་གཅིག་གིས་སྟོན་ཏེ། སེམས་ཉིད་དང་ཆོས་ཉིད་གཉུག་མ་ལྷན་ཅིག་སྐྱེས་པའི་དོན་རྟོགས་པ་ལ་ནི་ཡུལ་ཉིད་རང་བཞིན་གྱིས་རྣམ་པར་དག་པའི་ས་སྟེ། རྟེན་པར་བྱ་བ་མ་ཡིན་པས་རང་བཞིན་གྱིས་སྟོང་པ་འབའ་ཞིག་གིས་སྤྱད་པར་བྱའོ། །
འོ་ན་རང་བཞིན་རྣམ་དག་དམིགས་པ་ལོག་པ་ཙམ་གྱིས་སྟོང་པ་ཉིད་ཀྱི་ངང་ལ་གནས་པ་ན་དཀར་དམར་ལ་སོགས་པའི་རྣམ་པར་རྟོག་པ་འཕྲོ་ན་ཇི་ལྟར་བྱ་ཞེ་ན། རྣམ་པར་རྟོག་པ་དེའི་རྗེས་སུ་འབྲང་བར་མི་བྱའི། སྟོང་པ་ཉིད་ཀྱི་ཏིང་ངེ་འཛིན་དེ་ཉིད་ལ་གནས་པར་བྱ་སྟེ། རྣམ་པར་རྟོག་པ་ནི་ཏིང་ངེ་འཛིན་དེ་ཉིད་ཀྱི་ངང་དུ་བཀོག་ཅིང་རྣམ་པར་གྲོལ་བར་འགྱུར་གྱི་གཞན་གར་ཡང་མི་འགྲོ་བའི་ཕྱིར་རོ། །
དཔེར་ན་རྒྱ་མཚོ་ཆེན་པོ་ལས་ནོར་བུ་རིན་པོ་ཆེ་ལེན་དུ་འགྲོ་བའི་དེད་དཔོན་གྱིས་རི་དང་ཆུ་ཤྲིན་གང་ཡིན་བརྟག་པའི་ཕྱིར་བྱ་རོག་རྫིངས་ལས་ར་ནས་བཏང་བས་གར་ཡང་འབབས་ས་མེད་པས་ཕྱོགས་དང་ཕྱོགས་མཚམས་རྣམས་སུ་འཕུར་ནས་ཀྱང་སླར་རྫིངས་ཀྱི་སྟེང་དུ་འབབས་པ་བཞིན་ནོ། །
དེ་ལྟར་རྟོགས་ལྡན་ལ་ཡུལ་གྱི་དྲི་མས་མི་གོས་པར་བསྟན་ནས། ད་ནི་མ་རྟོགས་པའི་ཡུལ་ལ་ཞེན་པས་འཆིང་བ་ཡིན་པས་ཡུལ་ལ་ཞེན་པ་སྤང་བ་ལ་གཉིས་ལས། འཁྲུལ་བའི་སྣང་བ་བསྐྲག་པའི་ཡུལ་ཡིན་པས་དཔེས་སྤང་བར་གདམས་པ་ནི།
ཐག་པ་ནག་པོའི་དུག་སྤྲུལ་བཞིན། །
མཐོང་བ་ཙམ་གྱིས་སྔང་བར་འགྱུར། །
ཐག་པ་ནག་པོ་ཞེས་པའི་ཚིག་གཉིས་ཀྱིས་སྟོན་ཏེ། འཁྲུལ་བའི་ཡུལ་རྫུན་པ་ལ་ཞེན་པ་ནི་སྤང་བར་བྱ་སྟེ་། དཔེར་ན་ཐག་པ་ནག་པོ་ལ་དུག་སྤྲུལ་དུ་མཐོང་ནས་དངངས་པར་འགྱུར་བ་བཞིན་དུ། འཁོར་བ་རང་བཞིན་གྱིས་སྟོང་ཡང་ཐག་པ་ལ་སྤྲུལ་དུ་མཐོང་ནས་དངངས་པར་འགྱུར་བ་བཞིན་དུ། འཁོར་བ་དངོས་པོ་དང་མཚན་མར་མཐོང་བ་རྣམས་ཀྱིས་ནི་ཡུལ་ལ་ཞེན་པ་སྡུག་བསྔལ་འབྱུང་བར་ཤེས་པར་བྱས་ནས་བསྐྲག་པ་སྤང་བར་བྱའོ། །ཞེས་བྱ་བའོ། །ཡང་ན་བསྡར་མའི་སྤང་དུ་སྤྲུལ་ཞུགས་པ་ལྟ་བུའི་བརྩོན་འགྲུས་བྱ་བ་ཡིན་ནོ། །
ཡུལ་ལ་ཞེན་པས་འཆིང་བ་དཔེས་སྤང་བར་བསྟན་པ་ནི།
གྲོགས་དག་སྐྱེ་བོ་དམ་པ་ནི། །
ཡུལ་གཉིས་སྐྱོན་གྱིས་བཅིང་བར་འགྱུར། །
ཡུལ་ལ་ཞེན་པས་འཆིང་བར་མ་བྱེད་ཅིག །
ཀྱེ་ཧོ་རྨོངས་པ་མདའ་བསྣུན་གྱིས་སྨྲས་པ། །
ཉ་དང་ཕྱེ་ལེབ་གླང་ཆེན་བུང་བ་དང༌། །
འདི་ནི་རི་དྭགས་བཞིན་དུ་བྱ་བར་བྱོས། །
གྲོགས་དག་ཅེས་བྱ་བའི་ཚིགས་སུ་བཅད་པ་ཕྱེད་གཉིས་ཀྱིས་སྟོན་ཏེ། གྲོགས་དག་སྐྱེ་བོ་དམ་པ་ནི། ཡུལ་གཉིས་སྐྱོན་གྱིས་བཅིངས་པར་འགྱུར་བས། ཡུལ་ལ་ཞེན་པའི་སྒོ་ནས་འཆིང་བར་མ་བྱེད་ཅིག་ཅེས་བྱའོ། །དམ་པ་ནི་འཁོར་བ་སྡུག་བསྔལ་དུ་ཤེས་པའམ། ཡང་ན་དམ་པ་ནི་བཅིངས་པའི་དོན་ནོ། །ཡུལ་གཉིས་ཀྱི་སྐྱོན་གྱིས་ནི་སྐྱེ་བ་སྔ་མའི་ཡུལ་ལ་ཞེན་པའི་སྐྱོན་གྱིས་འདིར་བཅིངས་ལ། འདིའི་ཡུལ་ལ་ཞེན་པའི་སྐྱོན་གྱིས་ཕྱི་མར་འཆིང་བར་འགྱུར་བའོ། །
ཡང་ན་ཕྱི་ལོངས་སྤྱོད་ཀྱི་ཡུལ་དང༌། ནང་སེམས་ཅན་གྱི་ཡུལ་གཉིས་སོ། །འོ་ན་ཡུལ་ལ་ཞེན་པས་ཇི་ལྟར་འཆིང་ཞེ་ན། ཀྱེ་ཧོ་རྨོངས་རྣམས་མདའ་བསྣུན་གྱིས་སྨྲས་པ། ལྟ་བར་བྱོས་ཤིག་ཅེས་གསུངས་པའོ། །ཇི་ལྟར་བལྟ་བར་བྱ་ཞེ་ན། ཉ་དང་ཕྱེ་ལེབ་གླང་ཆེན་བུང་བ་དང༌། །འདི་ན་རི་དྭགས་བཞིན་དུ་ལྟ་བར་བྱོས་ཤེས་གསུངས་སོ། །དེ་ལ་ཉ་ནི་རོ་ལ་ཆགས་པས་ཉ་བའི་ལྕགས་ཀྱུ་ལ་སྐྱོན་པའི་ཤ་འདོད་པས་ལྕགས་ཀྱུས་རྐན་ཕུག་ནས་གསོད་པ་དང༌། ཕྱེ་ལེབ་ནི་གཟུགས་ལ་ཆགས་པས་མེ་ནང་དུ་འཆི་བ་དང༌། གླང་པོ་ཆེ་ནི་རེག་བྱ་ལ་ཆགས་པས་ནགས་ཁྲོད་ནས་གླང་མོས་འབྲོངས་ནས་མི་རྣམས་ཀྱིས་བསྐོལ་བ་དང༌། བུང་བ་ནི་དྲི་ལ་ཆགས་པས་པདྨའི་ནང་ན་འདུག་པས་ཉི་མ་ནུབ་པ་མ་ཚོར་བར་མེ་ཏོག་ཁ་ཟུམ་ནས་འཆི་བ་དང༌། གླང་པོ་ཆེའི་རྣ་བའི་ནང་དུ་གི་ཝཾ་གི་དྲི་ཚོར་ནས་ཞུགས་པ་ལ་རྣ་བ་སྡབས་པས་འཆི། རི་དྭགས་ནི་སྒྲ་ལ་ཆགས་པས་རྔོན་པའི་གླུ་དབྱངས་དང་གླིང་བུ་དང་པི་ཝང་ལ་སོགས་པའི་སྒྲ་ལ་སེམས་ཟིན་ནས་འབྲོས་མ་ཤེས་པས་རྔོན་པས་མདས་གསོད་པའི་ཉེས་པ་དང་བཅས་པ་བཞིན་དུ་བལྟ་བར་བྱོས་ལ་སྤོངས་ཤིག་ཅེས་བྱ་བའི་དོན་ནོ། །
རྣམ་རྟོག་དང་ཆོས་ཉིད་དབྱེར་མེད་པ་ཆུ་དང་རླབས་ལྟ་བུ་ནི།
གང་ཞིག་སེམས་ལས་རྣམ་འཕྲོས་པ། །
དེ་སྲིད་མགོན་པོའི་རང་བཞིན་ཏེ། །
ཆུ་དང་རླབས་དག་གཞན་ཡིན་ནམ། །
གང་ཞིག་ཞེས་བྱ་བའི་ཚིགས་གསུམ་གྱིས་སྟོན་ཏེ། མགོན་པོ་ནི་སེམས་ཉིད་སྐྱེ་བ་མེད་པའི་རང་བཞིན་ཏེ་ངན་འགྲོ་དང་སྲིད་པ་ལས་སྐྱོབ་པས་སོ། །དེ་བས་ན་རྣམ་པར་རྟོག་པ་གང་ཞིག་སེམས་ཉིད་གཉུག་མའི་ངང་ལས་འཕྲོས་པ་དེ་སྲིད་དུའང༌། མགོན་པོ་སེམས་ཉིད་གཉུག་མ་སྐྱེ་བ་མེད་པའི་རང་བཞིན་སྟོང་པ་ཉིད་ཡིན་་ཏེ། དཔེར་ན་ཆུ་དང་རླབས་དག་གཞན་ཡིན་ནམ་ཏེ་མ་ཡིན་པ་བཞིན་དུ་རྣམ་པར་རྟོག་པ་དེ་སེམས་ཉིད་སྐྱེ་བ་མེད་པའི་རང་བཞིན་ཏེ་གཉུག་མ་ལས་གཞན་མ་ཡིན་ཞེས་བྱའོ། །
འཁོར་འདས་རང་བཞིན་མཉམ་པ་ནམ་མཁའ་ལྟ་བུ་ནི།
སྲིད་དང་མཉམ་ཉིད་ནམ་མཁའི་རང་བཞིན་ནོ། །ཞེས་བྱ་བས་བསྟན་ཏེ། སེམས་ཅན་གྱི་བློས་འཁོར་བ་དང་མྱ་ངན་ལས་འདས་པ་ཞེས་རྣམ་པ་ཐ་དད་དུ་བཏགས་ཀྱང༌། རང་བཞིན་ནམ་མཁའ་ལྟ་བུ་ལ་ནི་ཐ་དད་མེད་དེ། དེ་བས་ན་རང་བཞིན་མཉམ་པ་ཉིད་ལ་གནས་པར་བྱའོ། །འཕགས་པ་ཀླུ་སྒྲུས་ཀྱིས་ཀྱང༌།
འཁོར་བ་མྱ་ངན་འདས་པ་ལས། །
ཁྱད་པར་ཅུང་ཟད་ཡོད་མ་ཡིན། །
མྱ་ངན་འདས་པ་འཁོར་བ་ལས། །
ཁྱད་པར་ཅུང་ཟད་ཡོད་མ་ཡིན། །
མྱ་ངན་འདས་མཐའ་གང་ཡིན་པ། །
དེ་ནི་འཁོར་བའི་མཐའ་ཡིན་ཏེ། །
དེ་གཉིས་ཁྱད་པར་ཅུང་ཟད་ནི། །
ཤིན་ཏུ་ཕྲ་བ་ཡོད་མ་ཡིན། །ཞེས་གསུངས་སོ། །
རྣམ་རྟོག་ཆོས་ཉིད་དུ་ཐིམ་པ་ཉི་ཟེར་གྱི་རྡུལ་ལྟ་བུ་ནི།
གང་ཞིག་བསྟན་ཏེ་གང་ཐོས་པ། །
དགོངས་པ་གང་ཡིན་དམ་པར་སྐྱོལ་བ་ན། །
ཉི་ཟེར་ལྐུགས་པ་ས་ཡི་རྡུལ་བཞིན་བརླག །
སྙིང་ག་ཉིད་དུ་ནུབ་པར་གྱུར་པ་ཡིན། །
གང་ཞིག་བསྟེན་ཏེ་ཞེས་བྱ་བའི་ཚིགས་སུ་བཅད་པ་གཅིག་གིས་སྟོན་ཏེ། བླ་མ་གོང་མ་གོང་མ་གང་ཞིག་འོག་མ་འོག་མས་བསྟེན་ཏེ། བརྡའ་དང་ཐབས་ཀྱི་མན་ངག་གང་ཐོབ་པ་བླ་མ་གོང་མ་གོང་མའི་དགོངས་པ་གང་ཡིན་དམ་པ་དེར་འོག་མ་འོག་མ་རྣམས་ཀྱིས་ཀྱང་བསྐྱོལ་བ་ན་རྣམ་པར་རྟོག་པ་ཐམས་ཅད་ཉི་ཟེར་ལྐུགས་པའི་རྡུལ་སྐར་ཁུང་བཀག་པས་མི་མཐོང་བ་བཞིན་དུ་བརླག་པར་འགྱུར་ཏེ། སྙིང་གས་ཉེ་བར་མཚོན་པའི་སེམས་ཉིད་ཀྱི་ངང་དུ་ནུབ་ཅིང་གྲོལ་བར་འགྱུར་ཞེས་བྱའོ། །
སྐྱོན་དང་ཡོན་ཏན་དབྱེར་མེད་པ་ཆུ་ལ་ཆུ་བཞག་པ་ནི།
ཇི་ལྟར་ཆུ་ལ་ཆུ་བཞག་ན། །
དེ་སྙེད་ཆུ་རུ་རོ་མཉམ་འགྱུར། །
སྐྱོན་དང་ཡོན་ཏན་མཉམ་ལྡན་སེམས། །
མགོན་པོ་སུས་ཀྱང་མཐོང་མི་འགྱུར། །
ཇི་ལྟར་ཞེས་བྱ་བའི་ཚིགས་སུ་བཅད་པ་གཅིག་གིས་སྟོན་ཏེ། ཇི་ལྟར་ཆུ་ལ་ཆུ་བཞག་ན་ཇི་སྙེད་བཞག་པ་དེ་སྙེད་ཐམས་ཅད་ཆུར་རོ་གཅིག་པར་འགྱུར་བ་བཞིན་དུ། སྐྱོན་དང་ཡོན་ཏན་གྱི་རྣམ་པ་དང་ལྡན་པའི་སེམས་དེ་ཡང༌། སྐྱོན་གྱི་རྣམ་པ་དང་ལྡན་པའི་སེམས་ཀྱི་རང་བཞིན་ལ་ཡོན་ཏན་དང་ལྡན་པའི་སེམས་ཀྱི་རང་བཞིན་བཞག་པའམ། ཡོན་ཏན་གྱི་རྣམ་པ་དང་ལྡན་པའི་སེམས་ཀྱི་རང་བཞིན་ལ་སྐྱོན་གྱི་རྣམ་པ་དང་ལྡན་པའི་སེམས་ཀྱི་རང་བཞིན་བཞག་ཀྱང་རུང་སྟེ། སེམས་ཀྱི་རྣམ་པ་དེ་སྙེད་ལ་རང་བཞིན་ཐ་དད་ཡོད་པ་མ་ཡིན་ནོ། །རང་བཞིན་དེ་ནི་མགོན་པོ་ཡིན་ཏེ། རྟོགས་ན་འཁོར་བ་དང་ངན་སོང་ལ་སྐྱོབ་པའི་ཕྱིར་རོ། །དེས་ན་མགོན་པོ་སུས་ཀྱང་མ་མཐོང་བ་ནི། ཆོས་རྣམས་ཀྱི་རང་བཞིན་ནམ་གནས་ལུགས་དེ་སུས་ཀྱང་མ་རྟོགས་ཏེ། སྐལ་བ་དང་མི་ལྡན་ཞིང་བླ་མ་མཚན་ཉིད་དང་ལྡན་པ་དང་མ་འཕྲད་པ་རྣམས་ཀྱིས་ཞེས་བྱ་བའི་ཐ་ཚིག་གོ །
ཡང་ན་མགོན་པོ་ཞེས་བྱ་བ་ནི་དུས་གསུམ་གྱི་སངས་རྒྱས་ཐམས་ཅད་དེ། སྐྱོན་དང་ཡོན་ཏན་དང་ལྡན་པའི་སེམས་དེ་ནི་དུས་གསུམ་གྱི་སངས་རྒྱས་གང་གིས་ཀྱང༌། མ་གཟིགས་མི་གཟིགས་གཟིགས་པར་མི་འགྱུར་བའི་དོན་ཏོ། །
སྣང་སྟོང་དབྱེར་མེད་དུ་རྟོགས་པས་སྣང་བ་རང་སར་གྲོལ་བ་ནགས་ལ་མཆེད་པའི་མེ་ལྕེ་ལྟ་བུ་ནི།
རྨོངས་པ་དག་ལ་གཉེན་པོ་གང་ཡང་མེད། །
ནགས་ལ་མཆེད་པའི་མེ་ལྕེ་བཞིན། །
གདོང་དུ་བབ་པའི་འདི་ལྟར་སྣང་བ་ཀུན། །
སེམས་ཀྱི་རྩ་བ་སྟོང་པ་ཉིད་དུ་ལྷན་ཅིག་བྱོས། །
རྨོངས་པ་དག་ལ་ཞེས་བྱ་བའི་ཚིགས་སུ་བཅད་པ་གཅིག་གིས་སྟོན་ཏེ། རྨོངས་པ་མ་རིག་པ་དང་རྣམ་པར་རྟོག་པ་རྣམས་ལ་ནི་གཉེན་པོ་གང་ཡང་མེད་དེ། སྤང་བྱ་སྤང་བྱའི་རང་བཞིན་གྱིས་སྟོང་ལ། གཉེན་པ་ཡང་གཉེན་པོའི་རང་བཞིན་གྱིས་སྟོང་པས་ན་གང་ཞིག་གང་གི་སྤང་བྱ་དང་གཉེན་པོ་ཡིན། བཅོམ་ལྡན་འདས་ཀྱིས་ཀྱང་གང་སྟོང་པ་ཉིད་ཀྱི་ཆོས་རྣམས་སྟོང་པ་ཉིད་དུ་མི་བྱེད་དེ། ཆོས་རྣམས་ཀྱི་ཆོས་ཉིད་སྟོང་པ་ཉིད་དོ་ཅེས་བྱ་བ་ལ་སོགས་པ་རྒྱས་པར་གསུངས་སོ། །གང་ཞིག་ཐེག་པ་ཆེན་པོའི་ཆོས་ཐམས་ཅད་སྟོང་པ་ཉིད་དུ་སྒྲ་ལས་ནི་སྤང་བྱ་དང་གཉེན་པོ་སྐད་ཅིག་མ་དང་པོ་ལ་འཚོག །གཉིས་པ་ལ་བུས་མེད་དུ་བྱེད། གསུམ་པ་ལ་ཡོང་ཞེས་བརྗོད་པ་ནི་མི་རིགས་ཏེ། སྤང་བྱ་མི་ཤེས་པ་དང་གཉེན་པོ་ཤེས་པ་གཉིས་གང་ཟག་གཅིག་གི་རྒྱུད་ལ་དུས་གཅིག་ཏུ་འགལ་བའི་ཕྱིར། ཧ་ཅང་ཐལ་བར་འགྱུར་བས་ཆོག་གོ །དེའི་ཕྱིར་རྣམ་པར་རྟོག་པ་སྤང་དུ་མེད་ལ་ཤེས་སུ་ཡོད་པ་ཡིན་པས། རྣམ་པར་རྟོག་པ་ལ་གཉེན་པོ་མི་དགོས་ཀྱི། ནགས་ལ་མཆེད་པའི་མེ་ལྕེའི་གདོང་དུ་ཤིང་དྲང་བ་དང་འཁྱོག་པ་ལ་སོགས་པ་གང་བབ་བབ་བཤྲེག་པ་བཞིན་དུ། རྣལ་འབྱོར་པ་དྲན་པས་ཟིན་པ་ཙམ་གྱི་གདོང་དུ་བབ་པ་འདི་ལྟར་སྣང་བ་ཀུན། ཁྱོད་ཀྱི་རྩ་བབ་རང་བཞིན་སྟོང་པ་ཉིད་དང་ལྷན་ཅིག་དབྱེར་མེད་དུ་ཤེས་པར་བྱོས་ཤིག་ཅེས་བྱ་བ་སྟེ་། སྔར་འདྲིས་གྱི་མི་དང་ཕྲད་པ་ལྟ་བུའོ། །སྣང་བ་ཀུན་ཀྱང་ཡིན་ལ་ཁྱོད་ཀྱང་ཡིན་པས་ན་སྣང་བ་ཀུན་ཀྱང་ཁྱོད་ཅེས་གསུངས་ཏེ། བཤད་པ་བྱེད་པའི་དུས་སུ་སྣང་བ་དང་ཁྱེད་ཀུན་གྱི་རྩ་བ་ཞེས་ཚིག་རྣམ་པར་སྦྱར་རོ། །
རང་གཞན་གྱི་གྲུབ་མཐའི་ཁྱད་པར་གཏན་ལ་དབབ་པ་ལས། དང་པོ་ཉིད་དུ་ལྟ་བ་དང་གྲུབ་མཐའ་ཐམས་ཅད་འཆིང་བ་ཡིན་པས། ཡང་དག་གི་རྣམ་པར་རྟོག་པ་སྤང་བ་ཐུན་མོང་དུ་བསྟན་པ་ནི།
གལ་ཏེ་ཡིད་དུ་འོང་ངམ་སྙམ་པའི་སེམས། །
སྙིང་ལ་བབ་པ་གཅེས་པར་བྱས་ན་ནི། །
ཏིལ་གྱི་ཤུན་པ་ཙམ་གྱི་ཟུག་རྔུས་ཀྱང༌། །
ནམས་ཀྱང་སྡུག་བསྔལ་འབའ་ཞིག་བྱེད་པར་ཟད། །
གལ་ཏེ་ཡིད་དུ་འོང་ཞེས་པའི་ཚིགས་སུ་བཅད་པ་གཅིག་གིས་སྟོན་ཏེ། གལ་ཏེ་རང་རང་གི་ལྟ་བ་དང་གྲུབ་མཐའ་ལ་ཡིད་དུ་འོང་ངོ་འཐད་དོ་ལེགས་སོ་སྙམ་པའི་བསམ་པས་སྙིང་ལ་གཅེས་པར་བྱས་ཤིང་ཞེན་པར་བྱས་ན་ནི། ཏིལ་གྱིས་ཤུན་པ་ཙམ་གྱི་ཞེན་པ་དང་ཟུག་རྔུས་ཀྱང༌། ནམས་ཀྱང་སྡུག་བསྔལ་འབའ་ཞིག་བྱེད་པར་ཟད་ན། ཆེན་པོ་ལ་ཞེན་པ་སྨོས་ཀྱང་ཅི་དགོས་ཞེས་བྱ་བ་སྟེ། ཕྱག་རྒྱ་ཆེན་པོ་བློ་ལས་འདས་པ་ཞེས་བྱ་བའམ། མཐར་ཐུག་ཆོས་ཀྱི་སྐུ་ཙམ་མོ་སྙམ་དུ་འཛིན་པ་དང༌། ཞེན་པར་སྤང་བར་བྱ་བ་ཡིན་ནོ། །རྣམ་པ་གཅིག་ཏུ་ན་གྲུབ་མཐའམ་གྲུབ་མཐའི་རྟོག་པ་མ་ཡིན་པ་ཐ་མལ་གྱི་དངོས་པོ་ལ་ཞེན་པའང་རུང་སྟེ། ཏིལ་གྱི་ཤུན་པ་ཙམ་གྱི་ཞེན་པས་ཀྱང་འཆིང་བ་ཡིན་པས། ཅི་ལ་ཡང་མ་ཆགས་མ་ཞེན་པར་བྱ་ཞེས་པའི་དོན་ནོ། །
འདྲ་གཉིས་ནོར་བ་བརྟག་པ་ནི།
དེ་ལྟར་ཡིན་ཏེ་དེ་ལྟར་མ་ཡིན་ནོ། །
གྲོགས་པོ་ཕག་དང་གླང་ཆེན་ལྟོས། །
དེ་ལྟར་ཡིན་ཞེས་བྱ་བའི་ཚིག་གཉིས་ཀྱིས་སྟོན་ཏེ། དེ་ལྟར་ཡིན་ཏེ་དེ་ལྟར་མ་ཡིན་ནོ། །གྲོགས་པོ་ཕག་དང་གླང་པོ་བལྟོས། །ཤེས་པ་ལ་དགེ་བའི་བཤེས་གཉེན་རྟེན་དགོས་པ་དེ་ལྟར་ཡིན་ཏེ་སྡིག་པའི་གྲོགས་པོ་དང་ནོར་ཏེ་འགྲོ་བས་དེ་ནི་མ་ཡིན་ནོ། །གྲོགས་པོ་ཕག་དང་གླང་པོ་ལ་བལྟོས་དང༌། དབྱིབས་འདྲ་སྟེ་ཡོན་ཏན་མི་འདྲའོ། །དེ་བཞིན་དུ་དགེ་བའི་བཤེས་གཉེན་ལྷན་ཅིག་སྐྱེས་པ་གཉུག་མའི་དོན་སྟོན་པ་དང༌། སྡིག་པའི་གྲོགས་པོ་དངོས་པོ་ལ་མངོན་པར་ཞེན་པའི་ཆོས་སྟོན་པ་གཉིས་འཁོར་བསྡུད་པ་དང་བཤད་པ་བྱེད་པ་ལ་སོགས་པ་འདྲ་བར་སྣ་མང་གི །ཐར་པའི་ལམ་སྟོན་པའི་ཆོས་དང་གདམས་ངག་ལ་ཁྱད་པར་ཆེ་བས་སྡིག་པའི་གྲོགས་པོ་སྤོངས་ལ་དགེ་བའི་བཤེས་གཉེན་ལ་བརྟེན་པར་བྱའོ། །ཞེས་པའོ། །
དེ་བཞིན་དུ་ལྟ་བ་རྟོགས་དགོས་པ་དེ་ལྟར་ཡིན་ཏེ། ལོག་ལྟ་སྐྱེས་པ་དང་ནོར་ཏེ་འགྲོ་བས་དེ་ནི་མ་ཡིན་ནོ། །སྙིང་རྗེ་སྐྱེ་དགོས་པ་དེ་ལྟར་ཡིན་ཏེ། ཆགས་པ་སྐྱེས་པ་དང་ནོར་ཏེ་འགྲོ་བས་དེ་ནི་མ་ཡིན་ནོ། །དངོས་གྲུབ་ཐོབ་དགོས་པ་དེ་ལྟར་ཡིན་ཏེ། བདུད་ཀྱི་བར་ཆད་དེ་ནོར་ཏེ་འགྲོ་བས་དེ་ནི་མ་ཡིན་ནོ། །གྲོགས་པོ་ཕག་དང་གླང་པོ་ལ་ལྟོས་ཞེས་བྱ་བའི་དཔེ་འོག་མ་རྣམས་ལ་ཡང་སྦྱར་རོ། །
མཁས་པའི་ཁྱད་པར་ངོས་བཟུང་བ་ནི།
ཇི་ལྟར་ཡིད་བཞིན་ནོར་བུའི་དགོས་པ་བཞིན། །
འཁྲུལ་པ་ཞིག་པའི་མཁས་པ་ངོ་མཚར་ཆེ། །
རང་ལ་རང་རིག་བདེ་བ་ཆེན་པོའི་བག་ཆགས་གཟུགས། །
ཐམས་ཅད་དེ་ཚེ་མཁའ་མཉམ་བྱེད་པར་འགྱུར། །
ཇི་ལྟར་ཞེས་བྱ་བའི་ཚིགས་སུ་བཅད་པ་གཅིག་གིས་སྟོན་ཏེ། ཇི་ལྟར་ཡིད་བཞིན་ནོར་བུ་ལ་དགོས་པ་མང་པོ་འབྱུང་བས་ངོ་མཚར་ཆེ་བ་བཞིན་དུ། འཁྲུལ་པ་ཞིག་པའི་མཁས་པ་ལ་རང་དོན་དང་གཞན་དོན་ཐམས་ཅད་འབྱུང་བས་དེ་བས་ཀྱང་ངོ་མཚར་ཆེའོ། །འོ་ན་འཁྲུལ་པ་ཇི་ལྟར་ཞིག་པར་འགྱུར་ཞེ་ན། སོ་སོ་རང་གི་རིག་པའི་ཡེ་ཤེས་རང་ལ་རང་རིག་པས་རྣམ་པར་རྟོག་པའི་ཟུག་རྔུ་དང་བྲལ་བའི་བདེ་བ་ཆེན་པོ་གཉིས་མེད་ཉམས་སུ་མྱོང་བས་བག་ཆགས་ཀྱི་གཟུགས་འཁྲུལ་པ་ཞིག་པ་དེའི་ཚེ་ཆོས་ཐམས་ཅད་ཀྱང་ནམ་མཁའ་དང་འདྲ་བར་བྱེད་པར་འགྱུར་ཏེ་ཆོས་སྐུ་མངོན་དུ་གྱུར་པའོ། །
རྟོག་པ་མེད་པའི་ནོར་བུ་ལ། །
དེ་ཙམ་འབྱུང་བ་ངོ་མཚར་ཆེ། །
འཁྲུལ་པ་ཞིག་པའི་མཁས་པ་ལ། །
དོན་ཀུན་རྫོགས་པ་ངོ་མཚར་ཆེ། །
ཞེས་བྱ་བ་ནི་བསྡུ་བའི་ཚིགས་སུ་བཅད་པའོ། །
ཕྱག་རྒྱ་ཆེན་པོ་ཚིག་གི་ཡུལ་མ་ཡིན་པ་ནི།
ཟླ་ལ་ཀུ་ཊ་སྨོས་སུ་ཅི་རུང་སྟེ། །
རང་བཞིན་མཁའ་མཉམ་ཡིད་ཀྱིས་འཛིན་པ་ཡིན། །
ཡིད་དེ་ཡིད་མ་ཡིན་པར་བྱེད་འགྱུར་ན། །
རང་བཞིན་ལྷན་ཅིག་སྐྱེས་པ་མཆོག་ཏུ་མཛེས། །
ཀཱ་ལ་ཀུ་ཊ་ཞེས་བྱ་བའི་ཚིགས་སུ་བཅད་པ་གཅིག་གིས་སྟོན་ཏེ། ཀཱ་ལ་ཀུ་ཊ་ཞེས་བྱ་བ་ནི་ནག་པོ་རྩེགས་པ་ཞེས་བྱ་བ་ལ་འཇུག་ཀྱང༌། འདིར་ཕྱག་རྒྱ་ཆེན་པོའི་དོན་ལ་འཇུག་གོ །ཞེས་བརྗོད་དོ། །ཕྱག་རྒྱ་ཆེན་པོ་ནི་ཚིག་དང་ཐ་སྙད་ཀྱི་སྒོ་ནས་སྨོས་སུ་མི་རུང་སྟེ། སྨོས་ན་ནི་ཕྱག་རྒྱ་ཆེན་པོ་མཐའ་དབུས་མེད་པ་ནམ་མཁའ་ལྟ་བུ་ཞེས་བརྗོད་པ་ན་ཆོས་ཐམས་ཅད་ཀྱི་རང་བཞིན་ནམ་མཁའ་དང་མཉམ་ཞིང་མཚུངས་པ་སྟེ་ཚིག་གི་རྗེས་སུ་འབྲངས་ནས་ཡིད་ཀྱིས་འཛིན་ཅིང་བློའི་ཡུལ་དུ་བྱེད་པ་ཡིན་པས་མ་གྲོལ་ལོ། །འོ་ན་ཇི་ལྟར་གྲོལ་བར་འགྱུར་ཞེ་ན། ཆོས་ཉིད་བློའི་ཡུལ་དུ་བྱེད་པའི་ཡིད་དེ་ཡིད་མ་ཡིན་པར་ཆོས་ཉིད་ཀྱི་ངང་དུ་གྲོལ་བར་གྱུར་ན། སེམས་ཉིད་གཉུག་མའི་གནས་ལུགས་དང་ཆོས་ཉིད་གཉུག་མའི་གནས་ལུགས་རང་བཞིན་གྱིས་ལྷན་ཅིག་སྐྱེས་པ་མངོན་དུ་གྱུར་ཅིང་དྲི་མ་མེད་པས་མཆོག་ཏུ་མཛེས་ཤེས་བྱའོ། །
ཐོས་བསམ་གྱི་ལྟ་བས་བདེ་ཆེན་གྱི་དོན་མི་རྟོགས་པ་ནི།
ཁྱིམ་དང་ཁྱིམ་ན་དེ་ནི་བརྗོད་མིན་ཏེ། །
བདེ་ཆེན་གནས་ནི་ཡོངས་སུ་ཤེས་པ་མིན། །
འགྲོ་ཀུན་སེམས་ཁྲལ་ཁུར་བ་མདའ་བསྣུན་འདྲ། །
དེ་ནི་བསམ་མེད་སུས་ཀྱང་རྟོགས་མ་ཡིན། །
ཁྱིམ་དང་ཁྱིམ་ན་ཞེས་བྱ་བའི་ཚིགས་སུ་བཅད་པ་གཅིག་གིས་སྟོན་ཏེ། ཁྱིམ་དང་ཁྱིམ་ནི་རང་རང་གི་གནས་དང་གནས་སོ། །དེ་ནི་ཞེས་པ་ནི་རང་རང་གི་ལྟ་བ་དང་གྲུབ་པའི་མཐའ་དེའོ། །བདེ་ཆེན་ནི་རྣམ་པར་རྟོག་པའི་ཟུག་རྔུ་དང་བྲལ་བ་སྟེ་། སེམས་ལྷན་ཅིག་སྐྱེས་པའི་ཡེ་ཤེས་སོ། །འགྲོ་བ་ཀུན་ནི་གྲུབ་པའི་མཐའ་ལ་ཞུགས་པའི་འགྲོ་བ་ཀུན་ཏེ་ཕྱི་རོལ་པ་དང་སངས་རྒྱས་པ་ཐམས་ཅད་དོ། །
སེམས་ཁྲལ་ཁུར་བ་ནི་རང་ཕྱོགས་མ་སྐྱོངས་པ་དང་གཞན་ཕྱོགས་མ་ཁེགས་པའི་སེམས་ཁྲལ་ཆེ་བའོ། །དེ་ནི་བསམ་མེད་ཞེས་བྱ་བ་ནི་གཞི་མཐུན་པའི་བསྡུ་བ་སྟེ་། དེ་ནི་ཡང་ཡིན་ལ་བསམ་མེད་ཀྱང་ཡིན་པས། དེ་ནི་བསམ་མེད་དེ། འདིར་བསམ་མེད་ཅེས་བརྗོད་དོ། །དོན་ནི་འདི་ཡིན་ཏེ། ཁྱིམ་དང་ཁྱིམ་ན་འདུག་ནས་རང་རང་གི་གྲུབ་པའི་མཐའ་དེ་བརྗོད་ཅིང་གཏན་ལ་འབེབས་པར་བྱེད་མོད་ཀྱི། གཏན་ལ་བབ་ཀྱང་བདེ་བ་ཆེན་པོའི་གནས་ལུགས་ནི་ཡོངས་སུ་ཤེས་པ་མེད་ལ། གྲུབ་མཐའ་ལ་ཞུགས་པའི་འགྲོ་བ་དེ་ཀུན་རང་རང་གི་གྲུབ་མཐའ་ལ་སྐྱོན་བྱུང་བ་དང༌། གཞན་གྱི་འདོད་པ་མ་ཁེགས་པར་དགོས་པའི་སེམས་ཁྲལ་ཆེ་བས་སྡུག་ཅེས་བྱ་བ་དང༌། བསམ་དུ་མེད་པའི་ཆོས་ཉིད་དེ་ནི་རྟོག་དཔྱོད་དང་ལྡན་པ་སུས་ཀྱང་རྟོགས་པ་མ་ཡིན་ཞེས་མདའ་བསྣུན་སྨྲ་བར་བྱེད་དེ། ཆོས་ཉིད་རྟོག་དཔྱོད་ཀྱི་ཡུལ་མ་ཡིན་པའི་ཕྱིར་ཞེས་བྱ་འདི་ཡིན་ནོ། །
རྣམ་རྟོག་གྲོལ་བའི་ཡེ་ཤེས་ལ་བསྒོམ་དང་མི་བསྒོམ་གཉིས་སུ་མེད་པ་ནི།
བདེ་གསང་ཡན་ལག་ཡོངས་སུ་སྤངས་པ་ན། །
བསྒོམ་དང་མི་སྒོམ་དབྱེར་མེད་བདག་གིས་མཐོང༌། །
བདེ་གསང་ཞེས་བྱ་བའི་ཚིག་གཉིས་ཀྱིས་སྟོན་ཏེ། བདེ་བ་ནི་རྣམ་པར་རྟོག་པའི་ཟུག་རྔུ་དང་བྲལ་བ་ཡིན་ལ། གསང་བ་ནི་རྟོགས་པར་དཀའ་བས་ན་གསང་བ་བཞིན་དུ་འདུག་པས་སོ། །དེ་ལྟར་ན་བདེ་གསང་སྟེ་ཕྱག་རྒྱ་ཆེན་པོ་ལྷན་ཅིག་སྐྱེས་པའི་དོན་རྟོགས་པས་སྲིད་པའི་ཡན་ལག་ཡོངས་སུ་སྤངས་པ་ཡིན་ཏེ། སྲིད་པའི་ཡན་ལག་ནི་རྣམ་པར་རྟོག་པ་ཡིན་ལ། སྤངས་པ་ནི་རྣམ་པར་རྟོག་པ་གྲོལ་བ་ཡིན་ཏེ། རྣམ་པར་རྟོག་པ་འོད་གསལ་དུ་ཤར་བ་ཞེས་བྱ་བ་ཡིན་ནོ། །དེས་ན་དོན་ནི་བདེ་བ་ཆེན་པོ་ལྷན་ཅིག་སྐྱེས་པའི་དོན་རྟོགས་ཤིང་རྣམ་རྟོག་འོད་གསལ་དུ་ཤར་བས་ན། སྒོམ་པ་དང་མི་སྒོམ་པ་དབྱེར་མེད་དེ། བསྒོམས་པས་བཟང་བ་འདི་བྱུང་བྱ་བའམ། མ་བསྒོམས་པས་ངན་པ་འདིར་སོང་བྱ་བ་མེད་པ་དང༌། རྟོག་ན་རྟོག་པ་དང་འོད་གསལ་དབྱེར་མེད་ལ་མི་རྟོག་ན་མི་རྟོག་པ་དང་འོད་གསལ་དབྱེར་མེད་པས་ཁྱད་པར་ཅུང་ཟད་ཀྱང་མེད་དོ། །
རྣམ་རྟོག་དངོས་པོར་སྣང་བ་ན། །
སྒོམ་པའི་བློ་ཅིག་དེ་ལ་འབྱུང༌། །
རྟོག་དང་མི་རྟོག་དབྱེར་མེད་ལ། །
བསྒོམ་དང་མི་བསྒོམ་གཉིས་སུ་མེད། །
ཅེས་བྱ་བ་ནི་བསྡུ་བའི་ཚིགས་སུ་བཅད་པའོ། །
མཚོན་ལུགས་བྱེ་བྲག་ཏུ་བཤད་པ་ནི།
ཡུལ་གྱིས་མཚོན་པས་གཞན་དག་བསམ་པར་བྱེད། །
དེ་ཉིད་བསམ་པས་མ་རྟོགས་རང་གཞན་འགགས་པར་འགྱུར། །
གལ་ཏེ་སེམས་ཀྱིས་སེམས་ནི་མཚོན་དུ་འགྲོ། །
རྣམ་རྟོག་དང་ནི་མི་གཡོ་བརྟན་པར་གནས། །
ཇི་ལྟར་ལན་ཚྭ་ཆུ་ལ་ཐིམ་པ་ལྟར། །
དེ་ལྟར་སེམས་ནི་རང་བཞིན་ལ་ཐིམ་འགྱུར། །
དེ་ཚེ་བདག་དང་གཞན་ནི་མཉམ་པར་མཐོང༌། །
འབད་དེ་བསམ་གཏན་བྱས་པས་ཅི་བྱར་ཡོད། །
ཡུལ་གྱིས་མཚོན་པས་ཞེས་བྱ་བའི་ཚིགས་སུ་བཅད་པ་གཉིས་ཀྱིས་སྟོན་ཏེ། མཁས་པ་པཎྜི་ཏའི་ལུགས་ཀྱི་ཕྱི་ནས་སྒྲོ་འདོགས་གཅོད་པར་བྱེད་པ་རྣམས་ནི་གཅིག་དང་དུ་མ་དང་བྲལ་བ་ལ་སོགས་པའི་གཏན་ཚིགས་ཀྱིས་ཡུལ་རང་བཞིན་མེད་པར་གཏན་ལ་ཕབ་པས་དེ་ཡང་དམིགས་པར་བྱེད་པའི་སེམས་ལོག་ནས་བཟུང་བ་ན་འཛིན་པ་གཉིས་སུ་མེད་པའི་དེ་ཁོ་ན་ཉིད་རྟོགས་པར་འདོད་པ་ཡིན་ལ། རྣལ་འབྱོར་པ་ཀུ་སུ་ལུ་པ་རྣམས་ནི། ནང་ནས་སྒྲོ་འདོགས་གཅོད་པར་བྱེད་པས་ཕྱི་ཡུལ་གཏན་ལ་འབེབས་པར་བྱེད་པའི་སེམས་དེ་ཉིད་ཀྱི་རྩ་བ་གཅོད་པར་བྱེད་དོ། །སེམས་དེ་ཉིད་མ་དམིགས་པས་ཡུལ་དུ་སྣང་བའི་རྣམ་པར་རྟོག་པ་རང་བཞིན་གྱིས་འགགས་པས་ཡུལ་དགག་ཀྱང་ཅི་དགོས་ཏེ་ཞེས་བྱ་བའོ། །དེ་ལྟར་ཕྱི་ནས་སྒྲོ་འདོགས་གཅོད་པར་བྱེད་པ་གཞན་དག་ནི་ཡུལ་གྱིས་མཚོན་པས་དེ་ཁོ་ན་ཉིད་བསམ་པར་བྱེད་ལ། ཁོ་བོ་ཅག་ཀུ་སུ་ལུ་པ་ནང་ནས་སྒྲོ་འདོགས་གཅོད་པ་ནི། ཕྱི་ཡུལ་གཏན་ལ་འབེབས་མཁན་གྱི་སེམས་དེ་ཉིད་ལ་བསམས་པས་བསམ་རྒྱུ་ཅི་ཡང་མ་རྙེད་དེ། ཡུལ་དང་སེམས་སུ་སྣང་བའི་རྣམ་པར་རྟོག་པ་རང་བཞིན་གྱིས་འགགས་པར་འགྱུར་རོ། །
གལ་ཏེ་རང་གི་སེམས་ཀྱིས་སེམས་ནི་མཚོན་དུ་འགྲོ་བ་ན་སེམས་ལ་བལྟས་པས་མཐོང་བ་མེད། བསམས་པས་བསམ་རྒྱུ་མེད། བརྟགས་པས་བརྟག་རྒྱུ་མེད་པས་མཚན་མར་སྣང་བའི་རྣམ་རྟོག་དེ་ལྟ་བུའི་ཡིད་ཀྱང་མི་གཡོ་ཞིང་བརྟན་པར་གནས་ན་ཇི་ལྟར་མི་དམིགས་ཇི་ལྟར་མི་གཡོ་ཞེ་ན། ཇི་ལྟར་ལན་ཚ་ཆུ་ལ་ཐིམ་པ་ན་རོ་གཅིག་ཏུ་གྱུར་པ་ལྟར། དེ་ལྟར་ལྟ་བྱེད་ཀྱི་སེམས་ལན་ཚ་ལྟ་བུ་ནི་སེམས་ཀྱི་རང་བཞིན་ཆུ་དང་འདྲ་བ་ལ་ཐིམ་ཞིང་དམིགས་པར་མི་འགྱུར་ཞེས་བྱ་བའོ། །དེའི་ཚེ་ལྟ་བར་བྱེད་པའི་སེམས་བདག་ཉིད་དང༌། ལྟ་བར་བྱ་བའི་སེམས་གཞན་ཞེས་བྱ་བ་གཉིས་ནི་རང་བཞིན་མཉམ་པར་མཐོང་བས་དེ་ལ་འབད་དེ་བསམ་གཏན་བྱས་པས་ཅི་བྱར་ཡོད་དེ་སྒོམ་དུ་མེད་དོ། །
ཡང་ན་བདག་གཞན་ནི་བདག་ཉིད་དང་གཞན་དག་སྟེ། ཐམས་ཅད་ཀྱང་སེམས་ལྷན་ཅིག་སྐྱེས་པ་གཉུག་མའི་རང་བཞིན་དུ་རོ་གཅིག་པར་མཐོང་བས་དེ་ལ་བསྒོམ་བྱ་སྒོམ་བྱེད་གཉིས་མེད་པས་འབད་དེ་བསམ་གཏན་བྱས་པས་ཅི་བྱར་ཡོད་ཅེས་བྱ་བའོ། །
གྲུབ་མཐའ་བྱེ་བྲག་ཏུ་བཤད་པ་ནི།
ལྷན་ཅིག་ལ་ནི་ལུང་རྣམས་མ་ལུས་མཐོང༌། །
རང་གི་འདོད་པ་མང་པོ་གསལ་བར་སྣང༌། །
མགོན་པོ་བདག་ཉིད་གཅིག་པུ་གཞན་རྣམས་འགལ། །
ཁྱིམ་དང་ཁྱིམ་ན་གྲུབ་མཐའ་དེ་གྲུབ་བོ། །
གཅིག་ཟོས་པས་ནི་ཐམས་ཅད་ཚིག །
ཕྱི་རོལ་སོང་ནས་ཁྱིམ་བདག་ཚོལ། །
འོངས་ཀྱང་མ་མཐོང་ཕྱིན་ཀྱང་མེད། །
འདུག་པར་གྱུར་ཀྱང་ངོ་མ་ཤེས། །
ལྷན་ཅིག་ལ་ཞེས་བྱ་བའི་ཚིགས་སུ་བཅད་པ་གཉིས་ཀྱིས་སྟོན་ཏེ། ལྷན་ཅིག་ནི་རྟོགས་པར་བྱ་བའི་ཆོས་རྣམས་ཀྱི་ཆོས་ཉིད་དངོས་པོའི་གནས་ལུགས་གཅིག་ལས་མེད་པས་ན་ལྷན་ཅིག་གོ །དེ་ལ་མུ་སྟེགས་པ་དང་སངས་རྒྱས་པའི་གྲུབ་པའི་མཐའ་ཐ་དད་པ་རྣམས་ཀྱིས་ལུང་རྣམས་ནི་མང་པོར་མཐོང་ངོ༌། །
འོ་ན་མཐོང་བ་བཞིན་དུ་མང་པོ་ཉིད་དུ་ཡོད་དམ་ཞེ་ན། རང་འདོད་པ་ཡིས་མང་པོར་གསལ་བར་སྣང་བ་ཡིན་གྱི་རྟོགས་པར་བྱ་བའི་ཆོས་ཉིད་ལ་ནི་མང་པོ་ཡོད་པ་མ་ཡིན་ནོ། །འོ་ན་རྣལ་འབྱོར་གྱི་དབང་ཕྱུག་དཔལ་ས་ར་ཧ་ཁྱོད་དང་གང་མཐུན་ཞེ་ན། མགོན་པོ་བདག་ཉིད་གཅིག་པུ་གཞན་རྣམས་འགལ་ཞེས་བྱ་བ་གསུངས་ཏེ། གང་དང་ཡང་མི་མཐུན་ཞེས་བྱ་བའི་དོན་ནོ། །ཇི་ལྟར་ཞེ་ན། གཞན་དག་ནི་ཁྱིམ་དང་ཁྱིམ་ན་རང་གི་གྲུབ་མཐའ་དེ་བསྒྲུབ་ཅིང་ལྟ་བ་ལ་མངོན་པར་ཞེན་པར་བྱེད་དོ། །ས་ར་ཧའི་ལུགས་ལྟ་བ་ཐམས་ཅད་དང་བྲལ་བའི་སེམས་ཉིད་གཉུག་མའི་གནས་ལུགས་གཅིག་རྟོགས་ཤིང་ཁོང་དུ་ཆུད་ལ་ཟོས་པས་ནི་གྲུབ་མཐའ་གཞན་ཀུན་འཚིག་ཏེ་རྟོག་པའི་བློ་གྲོལ་ན་རྟགས་པའི་གྲུབ་མཐའ་རང་འཇིག་པའི་ཕྱིར་རོ། །
ས་ར་ཧའི་ལུགས་ཀྱིས་སེམས་རྩ་བ་བཅད་པས་བཏགས་པའི་གྲུབ་མཐའ་རང་འཇིག་པའི་དོན་གཅིག་པུ་འདི་མ་རྟོགས་ན་ཕྱི་ནས་སྒྲོ་འདོགས་གཅོད་པ་རྣམས་ཀྱིས་ཕྱི་རོལ་སོང་ནས་ཆོས་ཉིད་དངོས་པོའི་གནས་ལུགས་ཁྱིམ་བདག་དང་འདྲ་བ་འཚོལ་དུ་འོངས་ཀྱང་མ་མཐོང་ལ། ཕྱིན་ཀྱང་མཐོང་བ་མེད་ཅིང་གདོད་མ་ནས་སྐྱེ་བ་མེད་པར་འདུག་པར་གྱུར་ཀྱང་ངོ་མ་ཤེས་སོ། །
རང་གི་ལུགས་བྱེ་བྲག་ཏུ་བཤད་པ་ལས། རྙོག་པ་མེད་པའི་བསམ་གཏན་ནི།
དབའ་རླབས་མེད་པའི་དབང་ཕྱུག་མཆོག །
རྙོག་པ་མེད་པའི་བསམ་གཏན་འགྱུར། །
ཆུ་དང་མར་མེ་རང་གསལ་གཅིག་ཏུ་ཞོག །
འགྲོ་འོང་ང་ཡིས་མི་ལེན་མི་འདོར་རོ། །
རྦ་རླབས་མེད་པ་ཞེས་བྱ་བའི་ཚིགས་སུ་བཅད་པ་གཅིག་གིས་སྟོན་ཏེ། དབང་ཕྱུག་མཆོག་ནི་སེམས་ཉིད་དང་ཆོས་ཉིད་མ་བཅོས་པ་གཉུག་མ་ལྷན་ཅིག་སྐྱེས་པའི་གནས་ལུགས་ཏེ་དེས་ཆོས་ཐམས་ཅད་ལ་དབང་བྱས་པའི་ཕྱིར་རོ། །འདིར་ཚིགས་སུ་བཅད་པ་ཕྱེད་གོང་འོག་གཉིས་འདོན་པ་བསྣོར་བར་བྱ་སྟེ། ཕྱག་རྒྱ་ཆེན་པོ་རང་བཞིནལྷུན་གྱིས་གྲུབ་པའི་བསམ་གཏན་ལ་ཇི་ལྟར་མཉམ་པར་བཞག་ཅེ་ན། རང་གསལ་གཅིག་པུར་ཞོག་ཅེས་གསུངས་སོ། །དཔེ་ཇི་ལྟར་གཅིག་པུར་བཞག་ཅེ་ན། ཆུ་དང་མར་མེ་ཞེས་བྱ་བ་ལ་བཞིན་དུ་ཞེས་བྱ་བ་ལྷག་མའོ། །ཇི་ལྟར་ཆུ་མ་རྙོགས་ན་དངས་པ་བཞིན་སེམས་མ་བཅོས་པར་བཞག །མར་མེ་རླུང་གིས་མ་བསྐྱོད་ན་གསལ་བ་བཞིན་དུ་རྣམ་རྟོག་གི་རླུང་གིས་མ་བསྐྱོད་པར་གསལ་བར་བཞག་གོ །
འོ་ན་དེ་ལྟར་བཞག་ཀྱང་རྣམ་པར་རྟོག་པ་སྣ་ཚོགས་སུ་འཕྲོ་ན་ཇི་ལྟར་བྱ་ཞེ་ན། འགྲོ་འོང་ང་ཡིས་མི་ལེན་མི་འདོར་རོ་ཞེས་གསུངས་ཏེ། རྣམ་རྟོག་གི་འགྲོ་འོང་ལ་བླང་དོར་མི་བྱ་བར་རང་སར་བཞག་ཅེས་བྱ་བའི་དོན་ནོ། །དེ་ལྟར་བྱས་ན་རྣམ་རྟོག་གི་རྦ་རླབས་མེད་པའི་དབང་ཕྱུག་མཆོག་ཕྱག་རྒྱ་ཆེན་པོ་རང་བཞིན་ལྷུན་གྱིས་གྲུབ་པ་ལ་སེམས་ཀྱི་རྙོག་པ་གང་ཡང་མེད་པའི་བསམ་གཏན་གྱིས་རྨོངས་འགྱུར་ཞེས་བྱ་བའོ། །
དེ་ལྟར་རྙོག་པ་མེད་པའི་བསམ་གཏན་ལས་ཆོས་ཉིད་རྟོགས་པའི་འབྲས་བུ་ནི།
གང་ཡང་སྔ་ན་མེད་པའི་སྒེག་མོ་དང་ཕྲད་ནས། །
ཉལ་བའི་སེམས་ནི་གཞི་མེད་པ་ལ་བརྟེན། །
རང་གི་གཟུགས་དང་ཐ་དད་མ་ལྟ་ཅིག །
དེ་ལྟར་སངས་རྒྱས་ལག་ཏུ་གཏོད་པ་ཡིན། །
གང་ཡང་ཞེས་བྱ་བའི་ཚིགས་སུ་བཅད་པ་གཅིག་གིས་སྟོན་ཏེ། འདིས་ནི་ཐབས་དང་ཤེས་རབ་གཉིས་སུ་མེད་པ་སྣང་སྟོང་རོ་གཅིག་གཉིས་སུ་མེད་པ་ཟུང་འཇུག་གི་ངོ་བོར་སངས་རྒྱ་བར་སྟོན་ཏོ། །དེ་ལ་སྔ་ན་མེད་པའི་སྒེག་མོ་ནི་སྔར་མ་རྟོགས་པའི་ཆོས་ཉིད་དོ། །འཕྲད་ནས་ཉལ་བ་ནི་སྣང་སྟོང་རོ་ཅིག་ཏུ་ཤེས་ནས་ཆོས་ཉིད་ཀྱི་ངང་དུ་ཐིམ་པའོ། །གཞི་མེད་པ་ནི་ཆོས་ཀྱི་དབྱིངས་ལ་དངོས་པོ་དང་མཚན་མ་མེད་པའོ། །རྟེན་པ་ནི་མ་གཡོས་པ་སྟེ་ཆོས་ཀྱི་དབྱིངས་ལས་མ་གཡོས་པའོ། །དེ་ལྟར་སྣང་བ་སྟོང་པའི་ངང་དུ་ཐིམ་ཞིང་བློ་ཆོས་ཉིད་དུ་རང་གྲོལ་བས་ཆོས་ཀྱི་དབྱིངས་དང་དབྱེར་མེད་པའི་ཡེ་ཤེས་དེ་ཆོས་ཀྱི་སྐུ་ཡིན་པས་སངས་རྒྱས་ལག་ཏུ་གཏོད་པ་ཡིན་ནོ། །དོན་ནི་ཕྱག་རྒྱ་ཆེན་པོ་རང་བཞིན་ལྷུན་གྱིས་གྲུབ་པའི་བསམ་གཏན་ལ་མཉམ་པར་བཞག་པས་བློ་ཆོས་ཉིད་དུ་རང་གྲོལ་བའི་ཚུལ་གྱིས་ཆོས་ཀྱི་དབྱིངས་མངོན་དུ་བྱས་པའི་ཡེ་ཤེས་དེ་ནི་གཞི་མེད་པ་ལ་རྟེན་གྱི། ཡེ་ཤེས་རང་གི་གཟུགས་དང་ཆོས་ཀྱི་དབྱིངས་ལས་ཐ་དད་དུ་མ་ལྟ་ཅིག་དེ་ལྟར་དབྱིངས་དང་ཡེ་ཤེས་རོ་གཅིག་གཉིས་སུ་མེད་པའི་ཟུང་འཇུག་དུ་སངས་རྒྱ་བ་ལ་ཐེ་ཙོམ་མེད་དེ་ལག་ཏུ་གཏོད་པ་དང་འདྲའོ། །ཞེས་བསྟན་ཏོ། །
སྔར་མ་རྟོགས་པའི་ཆོས་ཉིད་དེ། །
གཉིས་མེད་ཆུ་དང་འོ་མ་བཞིན། །
དབྱིངས་དང་ཡེ་ཤེས་ཟུང་དུ་འཇུག །
སངས་རྒྱས་ལག་ཏུ་ཐོབ་པ་ཡིན། །
ཞེས་བྱ་བ་ནི་བསྡུ་བའི་ཚིགས་སུ་བཅད་པའོ། །
མཉམ་རྗེས་བཤྲེ་བའི་མན་ངག་ནི།
གང་ཚེ་ལུས་དང་ངག་ཡིད་དབྱེར་མེད་པ། །
ལྷན་ཅིག་སྐྱེས་པའི་རང་བཞིན་དེ་ཚེ་མཛེས། །
ཁྱིམ་བདག་ཟོས་ནས་ཁྱིམ་བདག་མོ་ལོངས་སྤྱོད། །
ཡུལ་ནི་གང་ཟག་མཐོང་སྟེ་སྤྱད་པར་བྱ། །
གང་ཚེ་ལུས་དང་ཞེས་བྱ་བའི་ཚིགས་སུ་བཅད་པ་གཅིག་གིས་སྟོན་ཏེ། མཉམ་བཞག་གི་དུས་གང་གི་ཚེ་ལུས་དང་ངག་དང་ཡིད་དབྱེར་མེད་དུ་མཐོང་བ་དེའི་ཚེ། ལྷན་ཅིག་སྐྱེས་པའི་རང་བཞིན་ལ་རྟོག་པའི་དྲི་མས་མ་བསླད་པས་མཛེས་པ་ཉིད་དུ་གནས་སོ། །རྗེས་ལ་དཀར་དམར་ལ་སོགས་པ་སྣ་ཚོགས་སུ་སྣང་བའི་ཚེ་ཁྱིམ་བདག་དང་འདྲ་བའི་སྣང་བ་རྣམ་པ་སྣ་ཚོགས་པ་དེ་དག་སེམས་སུ་ཤེས་པས་ཟོས་ནས་ཁྱིམ་བདག་མོ་དང་འདྲ་བའི་སྟོང་པ་ཉིད་དུ་སྤྱད་པར་བྱའོ། །དེ་ཡང་སྔར་ནགས་ལ་མཆེད་པའི་མེ་ལྕེ་འབར་བའི་དཔེས་བསྟན་པ་ལྟར་གཟུགས་ལ་སོགས་པའི་ཡུལ་གང་དང་གང་མཐོང་བ་དེ་དང་དེ་ཐམས་ཅད་དེ་བཞིན་ཉིད་དུ་སྤྱད་པར་བྱ་སྟེ་། སྣང་བ་དང་དྲན་པས་ཟིན་པ་འཕྲད་པ་ལས་མཉམ་རྗེས་རོ་གཅིག་ཏུ་འགྱུར་རོ། །
ལམ་དང་འབྲས་བུའི་རྣམ་པར་བཞག་པ་རྒྱས་པར་བཤད་པ་ལ་གཉིས་ཏེ། སྐུ་ལྔ་ལམ་དང་བཅས་པ་རྒྱས་པར་བཤད་པ་དང༌། རང་གྲོལ་བདེ་ཆེན་ལ་གནས་པས་སྐབས་ཀྱི་དོན་བསྡུ་བའོ། །དེ་ལ་དང་པོ་གཉིས་མེད་ཆོས་ཀྱི་སྐུ་ནི།
ང་ཡིས་རྩེད་མོ་བྱས་པ་ལ། །
བུས་པ་རྣམས་ནི་ཨ་ཐང་ཆད། །
ཨ་མ་བཞག་ནས་བུ་དེ་སྐྱེ་མི་འགྱུར། །
དེས་ནི་རྣལ་འབྱོར་སྤྱོད་པ་དཔེ་དང་བྲལ། །
ང་ཡིས་རྩེད་མོ་བྱས་པ་ལ་ཞེས་བྱ་བའི་ཚིགས་སུ་བཅད་པ་གཅིག་གིས་སྟོན་ཏེ། དེ་ལ་ཆོས་ཉིད་རང་བཞིན་གྱིས་རྣམ་པར་དག་པ་ནི་ངོ་བོ་ཉིད་སྐུ་ཡིན་ཏེ། རྟོགས་པར་བྱ་བ་ལ་རྟོགས་པའི་མིང་གིས་བརྟགས་པ་ཡིན་ཏེ། སེམས་ཅན་ཐམས་ཅད་དེ་བཞིན་གཤེགས་པའི་སྙིང་པོ་ཅན་ཡིན་ཞེས་བྱ་བ་ལྟ་བུའོ། །ཆོས་ཉིད་རང་བཞིན་གྱིས་རྣམ་པར་དག་པ་དེ་ཉིད་བློ་བུར་གྱི་དྲི་མ་དང་བྲལ་བའི་ཚུལ་གྱིས་མངོན་དུ་གྱུར་ཅིང་རྟོགས་པ་ནི་ཆོས་ཀྱི་སྐུའོ། །དེ་ལ་རྣམ་པར་རྟོག་པའི་ཟུག་རྔུ་དང་བྲལ་བས་བདེ་བ་ཆེན་པོའི་ཆོས་ཀྱི་སྐུར་བརྗོད་དོ། །གདུལ་བྱ་དག་པ་རྣམས་ལ་ཡོན་ཏན་གྱི་ཆོས་ཐམས་ཅད་རྫོགས་པར་སྣང་བ་ནི་ལོངས་སྤྱོད་རྫོགས་པའི་སྐུ་ཡིན་ལ། མ་དག་པ་ལ་སྣ་ཚོགས་སུ་སྣང་བ་ན་སྤྲུལ་པའི་སྐུ་སྟེ། དེ་ལྟར་གཉིས་ནི་གཞན་གྱི་དོན་མཛད་པ་ཡིན་ལ། སྔ་མ་གསུམ་པོ་ནི་ཆོས་ཀྱི་སྐུ་ལས་ཐ་དད་པ་མ་ཡིན་ཏེ་རང་གི་དོན་ནོ། །དེ་ལྟར་སྐུ་ལྔས་རང་དོན་དང་གཞན་དོན་འགྲུབ་པ་ཡིན་ནོ། །དེ་ལ་ང་ཡིས་ཞེས་བྱ་བ་ནི་ཆོས་ཀྱི་སྐུའོ། །རྩེད་མོ་བྱས་པ་ནི་དེའི་ངང་ལས་ལོངས་སྤྱོད་རྫོགས་པ་དང་སྤྲུལ་པའི་སྐུ་འབྱུང་བའོ། །བྱིས་པ་རྣམས་ནི་ཨ་ཐང་ཆད་ཅེས་བྱ་བ་ནི་ལོངས་སྤྱོད་རྫོགས་པའི་སྐུ་དང་སྤྲུལ་པའི་སྐུ་འབྱུང་བ་ལ་བྱིས་པ་རྣམས་ལ་ཨ་ཐང་ཆད་པའི་དངོས་པོར་བཟུང་ནས་གཅིག་པ་དང་ཐ་དད་པ་ལ་སོགས་པ་འདོད་པ་མི་མཐུན་པའི་སྒོ་ནས་བརྩོད་པའོ། །བརྩོད་ཀྱང་ཆོས་སྐུའི་ཨ་མ་ལས་གཞན་ན་ལོངས་སྤྱོད་རྫོགས་པའི་སྐུ་དང༌། སྤྲུལ་པའི་སྐུ་དེ་སྐྱེ་བར་མི་འགྱུར་ཏེ། ཡུམ་ཤེས་རབ་ཀྱི་ཕ་རོལ་ཏུ་ཕྱིན་ཞེས་བཤད་པ་ལྟ་བུའོ། །དེའི་ཕྱིར་ཞེས་བྱ་བ་ནི་ཆོས་ཉིད་དངོས་པོའི་གནས་ལུགས་ཀྱིས་ཐམས་ཅད་ལ་ཁྱབ་ལ། རྟོགས་པའི་དུས་ན་ཆོས་སྐུས་ཁྱབ་པ་དེའི་ཕྱིར་ཞེས་བྱའོ། །རྣལ་འབྱོར་གྱི་སྤྱོད་པ་ནི་ལོངས་སྤྱོད་རྫོགས་པ་དང་སྤྲུལ་པའི་སྐུའོ། །དཔེ་དང་བྲལ་ཞེས་བྱ་བ་ཆོས་ཀྱི་སྐུ་དཔེ་དང་བྲལ་བ་ལས་ཐ་མི་དད་པའི་ཕྱིར། ལོངས་སྤྱོད་རྫོགས་པའི་སྐུ་དང་སྤྲུལ་པའི་སྐུ་དཔེ་དང་བྲལ་བར་རྟོགས་པར་གྱིས་ཤིག་ཅེས་བྱ་བའོ། །
འདི་སྐད་དུ་སྟོན་ཏེ། མ་རྟོགས་པའི་དུས་ན་ཆོས་ཉིད་རང་བཞིན་གྱིས་རྣམ་པར་དག་པ་དེས་ཀུན་ལ་ཁྱབ་པར་གནས་པ་དེ་ཉིད་ཁོ་ན་རྟོགས་པའི་དུས་ན་ཆོས་ཐམས་ཅད་ཀྱི་རང་བཞིན་རོ་གཅིག་པའི་ཚུལ་གྱིས་ཆོས་ཀྱི་སྐུས་ཁྱབ་པར་རྟོགས་ལ། དེའི་ངང་ལས་གཟུགས་ཀྱི་སྐུ་གཉིས་ཀྱིས་སྣང་བ་གདུལ་བྱ་ལ་ཤར་བ་ལ་བརྟེན་ནས། བྱིས་པ་གྲུབ་མཐའ་ལ་ཞུགས་པ་རྣམས་ཀྱིས་ཨ་ཐང་ཆད་པར་རྒྱུའི་རྣམ་པར་བཞག་པ་མི་མཐུན་པ་སྣ་ཚོགས་སུ་འདོད་པ་མང་ཡང་ཆོས་ཉིད་རོ་གཅིག་རྟོགས་པའི་ཆོས་སྐུ་ལས་ཐ་དད་པའི་ལོངས་སྤྲུལ་གཉིས་མི་འབྱུང་བས་ཆོས་སྐུ་དཔེ་དང་བྲལ་བ་བཞིནདུ་ལོངས་སྤྲུལ་གཉིས་ཀྱང་དཔེ་དང་བྲལ་བ་འབའ་ཞིག་ཏུ་ངེས་པར་བྱས་ལ། གཟུགས་སྐུ་གཉིས་ནི་གདུལ་བྱ་ལ་སྣང་བ་ཙམ་དུ་བཞག་པར་བྱའོ། །
དེ་ཐོབ་པར་བྱེད་པའི་ཐབས་ནི།
བདག་པོ་ཟ་ཞིང་རང་བཞིན་མཛེས། །
ཆགས་པའི་སྤྱོད་དེས་གང་བའི་སེམས་དེ་ཉིད། །
ཆགས་དང་ཆགས་བྲལ་སྤངས་ནས་དབུ་མར་ཞུགས། །
སེམས་ཉམས་པས་ན་རྣལ་འབྱོར་ངས་མ་མཐོང༌། །
ཟ་ཞིང་འཐུང་ལ་བསམ་དུ་མེད་པར་གྱུར། །
གྲོགས་མོ་འདི་ནི་སེམས་ལ་གང་སྣང་བ། །
ཕྱི་རོལ་སེམས་ལ་མཚོན་མེད་བདག་གིས་འཛིན། །
བདག་པོ་ཟ་ཞིང་ཞེས་བྱ་བའི་ཚིགས་སུ་བཅད་པ་གཅིག་དང་ཚིག་རྐང་གསུམ་གྱིས་སྟོན་ཏེ། གཉིས་མེད་ཆོས་་ཀྱི་སྐུ་དེ་ནི་འདི་ལྟར་ལམ་དུ་བྱས་པས་ཐོབ་སྟེ། གཉིས་འཛིན་གྱི་རྣམ་པར་རྟོག་པ་བདག་པོ་དྲན་པ་སེམས་སུ་ཤེས་པས་ཟ་ཞིང་སེམས་ཀྱི་རང་བཞིན་མ་བཅོས་པ་དྲན་པ་མེད་ཅིང་ཡིད་་ལ་མི་བྱེད་པའི་ངང་དུ་མཉམ་པར་བཞག་ན་བརྟགས་པའི་དྲི་མས་མ་སླད་ཅིང་རང་བཞིན་ཇི་ལྟ་བ་ཉིད་ཡིན་པས་ན་མཛེས་པར་བཞག་པས་ཡུལ་ལ་དམིགས་ནས་ཆགས་སྡང་སྐྱེ་བའི་སེམས་དེ་ཉིད་ཆགས་སྡང་སྐྱེ་བ་སྤངས་ནས་སེམས་ཉིད་མ་བཅོས་པ་གཉུག་མའི་ངང་དུ་ཞུགས་ཤིང་ཐིམ་པར་འགྱུར་ལ། གཉུག་མའི་ངང་དུ་ཞུགས་ཞིང་ཐིམ་ལ། ཉམས་པ་ན་ཆོས་ཀྱི་སྐུ་རྣལ་འབྱོར་མ་ངས་མཐོང་ཞེས་བྱ་སྟེ་། མཐོང་བ་མེད་པའི་ཚུལ་དུའོ། །དེའི་ཚེ་ཟ་ཞིང་འཐུང་ལ་ལོངས་སྤྱོད་ཀྱང་བསམ་དུ་མེད་དོ། །གྲོགས་མོ་ཆོས་ཀྱི་སྐུ་ཞེས་བོས་ནས་འདི་ནི་སེམས་ལ་གང་སྣང་བའི་ཕྱི་རོལ་གྱི་དོན་སེམས་ལ་མཚོན་དུ་མེད་པ་སོ་སོ་རང་གི་རིག་པའི་ཡེ་ཤེས་ཆོས་ཀྱི་སྐུ་བདག་གིས་འཛིན་ཏེ་མི་འབྲལ་ཞེས་བྱ་བའི་ཚུལ་གྱིས་ཐོབ་པའོ། །
ལོངས་སྤྱོད་རྫོགས་པའི་སྐུ་ཟླ་བ་ཆུ་འཛག་ནི།
སྒྱུ་མའི་རྣལ་འབྱོར་པ་ནི་དཔེ་དང་བྲལ་བ་སྟེ། །
ས་གསུམ་དུ་ཡང་དྲི་མེད་མི་གནས་མི་འབྱུང་སྟེ། །
མེ་ནི་སྤྲ་བ་ཉིད་ལ་རྐྱེན་གྱིས་འབར། །
ཟླ་བ་ཆུ་འཛག་ནོར་བུ་རང་དབང་མེད། །
ཐབས་ཀྱིས་རྒྱལ་སྲིད་ཀུན་ལ་དབང་བསྡུར་བ། །
སེམས་ཉིད་དེ་ཉིད་གྲུབ་པའི་རྣལ་འབྱོར་མའོ། །
ལྷན་ཅིག་སྐྱེས་པའི་སྡོམ་པར་ཤེས་པར་བྱ། །
སྒྱུ་མའི་རྣལ་འབྱོར་མ་ཞེས་བྱ་བའི་ཚིགས་སུ་བཅད་པ་གཅིག་དང༌། ཚིག་གསུམ་གྱིས་སྟོན་ཏེ། སྒྱུ་མའི་རྣལ་འབྱོར་མ་ཆོས་ཀྱི་སྐུ་ནི་དཔེ་དང་བྲལ་བ་སྟེ། ཆོས་ཀྱི་སྐུ་དྲི་མ་མེད་པ་དེ་ནི་ཁམས་གསུམ་གང་དུ་ཡང་མི་གནས་མི་འབྱུང་ཡང༌། གདུལ་བྱ་སྐལ་བ་དང་ལྡན་པ་རྣམས་ལ་ནི་ལོངས་སྤྱོད་རྫོགས་པའི་སྐུའི་སྣང་བ་འབྱུང་སྟེ་། དཔེར་ན་ནོར་བུ་མེ་ཤེལ་དྲི་མ་མེད་པ་དང༌། ཉི་མ་སྤྲིན་དང་བྲལ་བ་དང༌། སྤྲ་བ་བརླན་དང་བྲལ་བ་རྣམས་འཕྲད་ན། ནོར་བུ་མེ་ཤེལ་ལ་རྟོག་པ་མེད་བཞིན་དུ་མེ་འབྱུང་བ་དང༌། ནོར་བུ་ཆུ་ཤེལ་དྲི་མ་མེད་པ་དང༌། ཟླ་བ་སྤྲིན་དང་བྲལ་བ་འཕྲད་ན་ནོར་བུ་ལ་རང་དབང་མེད་པར་ཆུ་འབྱུང་བ་བཞིན་དུ། ཆོས་ཀྱི་སྐུ་དྲི་མ་མེད་པའི་ནོར་བུ་ལས་ཀྱང་གདུལ་བྱ་ལས་དག་པ་དང་འཕྲད་པ་ལས་སྔོན་གྱི་སྨོན་ལམ་གྱིས་འཕངས་ནས་ལོངས་སྤྱོད་རྫོགས་པའི་སྐུ་ཆོས་ཀྱི་རྒྱལ་སྲིད་ལ་དབང་བསྒྱུར་བ་འབྱུང་སྟེ། དེ་ཡང་སེམས་ཉིད་དེ་ནི་གྲུབ་པའི་རྣལ་འབྱོར་མ་ཡིན་ནོ། །དེ་བས་ན་རང་གི་སེམས་ཉིད་ངོ་བོ་ཉིད་ཀྱིས་དག་ཅིང་ཆོས་ཉིད་ངོ་བོ་ཉིད་ཀྱིས་དག་པ་ཞེས་བྱ་བ་ལྷན་ཅིག་སྐྱེས་པའི་སྡོམ་པ་ནི་སྐུ་ཐམས་ཅད་དང་འབྲེལ་བར་ཤེས་པར་བྱའོ། །
ངོ་བོ་ཉིད་ཀྱི་སྐུ་འཆད་པ་ལས་ཡི་གེས་དོན་མི་རྟོགས་པའི་གདོལ་པའི་རིག་བྱེད་ལྟ་བུ་ནི།
ཡི་གེ་འགྲོ་བ་མ་ལུས་པ། །
ཡི་གེ་མེད་པ་གཅིག་ཀྱང་མེད། །
ཇི་སྲིད་ཡི་གེ་མེད་གྱུར་པ། །
དེ་སྲིད་ཡི་གེ་རབ་ཏུ་ཤེས། །
སྣག་ཚ་མཉེས་པས་ཀླག་ཏུ་མེད། །
རིག་བྱེད་དོན་མེད་འདོན་པས་ཉམས། །
ཡི་གེ་པ་ཡི་འགྲོ་བ་ཞེས་པའི་ཚིགས་སུ་བཅད་པ་ཕྱེད་དང་གཉིས་ཀྱིས་སྟོན་ཏེ། ཇི་སྲིད་དུ་ཚིག་དང་ཐ་སྙད་དང་ཡི་གེས་བརྗོད་དུ་ཡོད་པ་དེ་སྲིད་དུ་མིང་དང་ཚིག་དང་ཡི་གེའི་དོན་མ་རྟོགས་པ་ཡིན་ནོ། །མིང་དང་ཚིག་དང་ཡི་གེ་མེད་པའི་དོན་རྟོགས་པ་དེའི་ཚེ་མིང་དང་ཚིག་དང་ཡི་གེའི་དོན་རྙེད་པ་ཡིན་ཏེ། སྣག་ཚ་མཉེས་པ་ཙམ་ལ་ཀླག་ཏུ་མེད་པ་བཞིན་ནོ། །
འོ་ན་གནས་སྐབས་སུ་མིང་དང་ཐ་སྙད་ཀྱིས་བརྗོད་པ་དེ་ཇི་ལྟ་བུ་ཞེ་ན། དེ་ནི་གདོལ་པའི་རིག་བྱེད་དང་འདྲ་བར་མཐར་ཡི་གེ་མེད་པའི་དོན་གྱི་མཐར་ཐུག་པར་འགྱུར་རོ། །དཔེར་ན་རིག་བྱེད་ནི་བྲམ་ཟེའི་ཁྱད་པར་གྱི་ཆོས་ཡིན་མོད་ཀྱི། གདོལ་པས་བྲམ་ཟེ་རིག་བྱེད་སློབ་པ་ལ་ལྐོག་ཉན་བྱས་ནས་ཡུལ་གཞན་དུ་བཅོས་མའི་བྲམ་ཟེ་བྱས་ནས་རིག་བྱེད་བཏོན་པས། གདོལ་པ་ཡིན་པར་ཤེས་ནས་ལྕེ་བཅད་དེ་སླར་ཡང་གདོལ་པའི་སར་ལོག་པ་བཞིན་ནོ་ཞེས་བྱ་བའི་དོན་ནོ། །
དུས་གསུམ་རྩ་བྲལ་བའི་གྲངས་དང་བཅས་པ་ནི།
དམ་པ་སེམས་དང་ཅིག་ཤོས་མི་ཤེས་ན། །
གང་ནས་ཤར་ཅིང་གང་དུ་ནུབ། །
ཇི་ལྟར་ཕྱི་རོལ་དེ་བཞིན་ནང༌། །
བཅུ་བཞི་པ་ཡི་ས་ལ་རྒྱུན་དུ་གནས། །
དམ་པ་སེམས་དང་ཞེས་བྱ་བའི་ཚིགས་སུ་བཅད་པ་གཅིག་གིས་སྟོན་ཏེ། དམ་པ་སོམས་དང་གཅིག་ཤོས་སེམས་རྩ་བྲལ་དུ་ངོ་མ་ཤེས་ན་སེམས་འདི་དང་པོ་གང་ནས་བྱུང༌། ད་ལྟ་ཅི་ལ་གནས། ཐ་མ་གང་དུ་ནུབ་པར་འགྱུར་ཏེ། དང་པོ་གང་ནས་ཀྱང་མ་བྱུང༌། ཐ་མ་གང་དུ་ཡང་མི་དགག །ད་ལྟ་ཅི་ཡང་མི་གནས་ཏེ་དུས་གསུམ་རྩ་བ་དང་བྲལ་བ་ཡིན་ནོ། །
འོ་ན་འདིར་སྐུ་ནི་ལྔར་འཆད་ནས་དུ་ལ་གནས་པ་ཡིན་ཞེ་ན། ཇི་ལྟར་ཕྱི་རོལ་ནས་སྒྲོ་འདོགས་གཅོད་པ་རྣམས་ཀྱིས་ལམ་ལྔ་ས་བཅུ། མཐར་ཐུག་སངས་རྒྱས་ཀྱི་ས་དང་གཅིག་གཅིག་ཏུ་འདོད་པ་དེ་བཞིན་དུ་ནང་ནས་སྒྲོ་འདོགས་གཅོད་པ་ཕྱག་རྒྱ་ཆེན་པོ་བ་རྣམས་ཀྱིས་ནི། བཅུ་བཞི་པ་རྡོ་རྗེ་འཛིན་པ་རང་གི་ངོ་བོའི་ས་ལ་རྒྱུན་དུ་གནས་པར་ཤེས་པར་བྱའོ། །
དམིགས་སུ་མེད་པ་དོན་གྱི་ལུས་ནི།
ལུས་མེད་ལུས་ལ་སྦས་པ་སྟེ། །
དེ་ཤེས་དེ་ཡིས་གྲོལ་བར་འགྱུར། །
ལུས་མེད་ཅེས་བྱ་བའི་ཚིགས་སུ་བཅད་པ་ཕྱེད་ཀྱིས་སྟོན་ཏེ། མཉམ་བཞག་གི་དུས་ན་ལུས་མེད་པའི་ཉམས་འབྱུང་ངོ༌། །འོ་ན་ལུས་སྦས་པ་ཡིན་ནམ་ཞེ་ན། ལུས་ལ་སྦས་པ་མེད་དེ། གང་གིས་ལུས་སུ་མི་དམིགས་ལུས་སྦས་པར་ཡང་མི་དམིགས་ཏེ། སེམས་འོད་གསལ་མཐའ་དབུས་མེད་པ་ནམ་མཁའ་ལྟ་བུར་རྟོགས་ཤིང་ཤེས་པ་དེ་ཡིས་གྲོལ་བར་འགྱུར་ཞེས་བྱའོ། །
རྟོགས་པར་བྱེད་པའི་ཐབས་བསྒྲུས་ཡིག་བཞི་ནི།
སྒྲུབ་ཡིག་བཞི་ལས་དང་པོ་བདག་གིས་སྟོན། །
ཁུ་བ་འཐུངས་པས་ང་ནི་བརྗེད་པར་གྱུར། །
གང་གིས་ཡི་གེ་གཅིག་ཤེས་པ། །
དེ་ཡིས་མིང་ནི་མི་ཤེས་སོ། །
རྐྱེན་བྲལ་གསུམ་ནི་ཡི་གེ་གཅིག །
ཟག་མེད་གསུམ་གྱི་དབུས་ན་ལྷ། །
གང་ཞིག་གསུམ་པོ་ཟག་པ་ནི། །
གདོལ་པ་རིག་བྱེད་དེ་བཞིན་ནོ། །
བསྒྲུབ་ཡིག་བཞི་ལས་ཞེས་བྱ་བའི་ཚིགས་སུ་བཅད་པ་གཉིས་ཀྱིས་སྟོན་ཏེ།རྟོགས་པར་བྱེད་པའི་ཐབས་བསྒྲུབ་ཡིག་བཞིས་ཇི་ལྟར་གྲོལ་བར་འགྱུར་ཞེ་ན། མཆོག་གི་དངོས་གྲུབ་སྒྲུས་པར་བྱེད་པ་ལ་སེམས་རྩ་བ་གཅོད་པར་བྱེད་པ་དྲན་པའི་མན་ངག་དང༌། ཡིད་ལ་མི་བྱེད་པའི་ངང་དུ་མཉམ་པར་འཇོག་པ་དྲན་པ་མེད་པའི་མན་ངག་དང༌། རང་གི་སེམས་ཉིད་གདོད་མ་ནས་མ་སྐྱེས་པར་ངེས་པ་སྐྱེ་བ་མེད་པའི་མན་ངག་དང༌། མཐར་ཐུག་ལ་འདས་པ་བློ་ལས་འདས་པ་དང་བཞི་ལས་དང་པོ་སེམས་རྩ་བ་གཅོད་པ་དྲན་པ་བདག་གིས་སྟོན་ཏེ། དེ་ནས་ཡིད་ལ་མི་བྱེད་པ་དང་དྲན་པ་མེད་པའི་ཁུ་བ་འཐུངས་པས་ང་ནི་བརྗོད་པར་འགྱུར་བའོ། །
དེ་ནས་གང་གིས་ཨ་སྐྱེ་བ་མེད་པའི་བཞིན་ཉིད་ཡི་གེ་གཅིག་གི་དོན་ཤེས་པ་དེས་སྐྱེ་བ་མེད་པའི་དོན་རྟོགས་སོ། །དེ་ནས་སྐྱེ་བ་མེད་ཅེས་བྱ་བའི་མིང་ནི་མི་ཤེས་ཏེ་བློ་ལས་འདས་པའོ། །དེ་ལྟར་ན་རྐྱེན་བྲལ་གསུམ་ན་ཡི་གེ་གཅིག་པུ་ཨ་སྐྱེ་བ་མེད་པའི་དོན་རྟོགས་པ་ཡིན་ནོ། །
དེ་ཡང་སྣང་བའི་རྐྱེན་དང་བྲལ་བ་དྲན་པ་སེམས་སུ་ཤེས་པ་དང༌། བརྩོལ་བའི་རྐྱེན་དང་བྲལ་བ་དྲན་པ་མེད་པ་དང༌། སྣང་སྟོང་གཉིས་ཀའི་རྐྱེན་དང་བྲལ་བ་སྐྱེ་བ་མེད་པ་དང༌། མིང་གི་རྐྱེན་དང་བྲལ་བ་བློ་ལས་འདས་པ་དང་བཞི་ལས་ཡི་གེ་གཅིག་པ་ནི་རྐྱེན་བྲལ་གསུམ་པ་ནའོ། །གཞན་དག་ཀྱང་ཤུགས་ལས་ཤེས་པར་བྱའོ། །ཟག་མེད་གསུམ་ནི་ལུས་དང་ངག་དང་ཡིད་གསུམ་ཟག་པ་མེད་པའོ། །དབུས་ནི་དམིགས་པ་མེད་པ་ཡིན་ལ། ལྷ་ནི་ཕྱག་རྒྱ་ཆེན་པོ་ཆོས་ཀྱི་སྐུ་ལ་བརྗོད་དོ། །ཟག་པ་གང་ཞིག་ཅེ་ན། གནས་སྐབས་སུ་ལུས་དང་ངག་ཡིད་གསུམ་ལ་ཟག་པ་ནི་མཐར་ཟག་པ་མེད་པའི་དབྱིངས་སུ་ཟད་དེ། དཔེར་ན་གདོལ་པས་གནས་སྐབས་སུ་རིག་བྱེད་སྟོན་ནས་བྲམ་ཟེར་བཅོས་ཀྱང་མཐར་གདོལ་པ་ཉིད་དུ་འགྱུར་བ་བཞིན་ནོ། །
ལས་ཀྱི་ཕྱག་རྒྱ་ལས་མི་རྟོགས་པ་ནི།
མ་ལུས་རང་བཞིན་མི་ཤེས་པས། །
ཀུན་དུ་རུ་ཡི་སྐབས་སུ་བདེ་ཆེན་སྒྲུས་པ་ནི། །
ཇི་ལྟར་སྒོམ་པས་སྨིག་རྒྱུའི་ཆུ་སྙེགས་བཞིན། །
སྐོམ་ནས་འཆི་ཡང་ནམ་མཁའི་ཆུ་རྙེད་དམ། །
རྡོ་རྗེ་པདྨ་གཉིས་ཀྱི་བར་གནས་པ། །
བདེ་བ་གང་གིས་རྣམ་པར་རོལ་པ་ཡིན། །
ཅི་སྟེ་དེ་བདེན་ནུས་པ་མེད་པས་ན། །
ས་གསུམ་རེ་བ་གང་གིས་རྫོགས་པར་འགྱུར། །
ཡང་ན་ཐབས་ཀྱི་བདེ་བ་སྐད་ཅིག་མ། །
ཡང་ན་དེ་ཉིད་གཉིས་སུ་འགྱུར་བ་སྟེ། །
བླ་མའི་དྲིན་གྱིས་སླར་ཡང་ནི། །
བརྒྱ་ལ་འགའ་ཡིས་ཤེས་པར་འགྱུར། །
མ་ལུས་རང་བཞིན་ཞེས་བྱ་བའི་ཚིགས་སུ་བཅད་པ་གསུམ་གྱིས་སྟོན་ཏེ། དེའི་དོན་ནི་ཤེས་བྱ་མ་ལུས་པའི་རང་བཞིན་གཉུག་མ་ཕྱག་རྒྱ་ཆེན་པོའི་ལམ་ཉམས་སུ་ལེན་པ་གང་གིས་མི་ཤེས་པ་ལས། ཀུན་ཏུ་རྒྱུ་ནི་སྨིག་རྒྱུའི་ལས་ཀྱི་ཕྱག་རྒྱ་དང་སྙོམསཔར་ཞུགས་པའོ། །ལས་ཀྱི་ཕྱག་རྒྱ་ལས་ཕྱག་རྒྱ་ཆེན་པོ་བདེ་ཆེན་བསྒྲུབ་པ་ནི། རི་དྭགས་མིག་རྒྱུ་ལ་ཆུར་འདུ་ཤེས་སམ་ཆུ་བསྙག་པས་དམིགས་རྒྱུ་དང་འདྲ་བར་མི་འགྲུབ་ཅེས་བྱའོ། །ཅིའི་ཕྱིར་ཞེ་ན། ཕྱག་རྒྱ་ཆེན་པོ་ནི་དྲན་པ་རྒྱུན་ཆགས་སུ་ཆུ་བོ་ལྟ་བུའི་སེམས་ཀྱིས་ཐོབ་པ་ཡིན་ལ། ལས་ཀྱི་ཕྱག་རྒྱའི་བདེ་བ་ནི་སྐད་ཅིག་མ་ཡིན་པའི་ཕྱིར་རོ། །
འོ་ན་ཐེག་པ་ཆེན་པོ་གསང་སྔགས་ལས་ལམ་དུ་གསུངས་པ་དེ་ཇི་ལྟ་བུ་ཞེ་ན། ཡང་ན་སྔ་མ་ལྟར་ཐབས་ཀྱི་བདེ་བ་སྐད་ཅིག་མ་ཡིན་པས་ལམ་མ་ཡིན་ལ། ཡང་ན་དེ་ཉིད་ལ་དཔེ་དོན་གཉིས་སུ་འགྱུར་བ་སྟེ། དཔེ་ལས་ཀྱི་ཕྱག་རྒྱ་ལ་བརྟེན་ནས་དོན་ཕྱག་རྒྱ་ཆེན་པོ་མཚོན་པ་དེ་བླ་མའི་དྲིན་གྱིས་དེ་བྱིན་གྱིས་བསླབས་པའི་བླ་མའི་གདམས་ངག་ལ་བརྟེན་ནས་རྒྱ་ལམ་རྒྱ་ལམ་ན་འགའ་ཡིས་ཤེས་པར་འགྱུར་བ་སྲིད་པས་དེ་ལ་དགོངས་པ་ཡིན་གྱིས་དངོས་སུ་ནི་རི་དྭགས་མིག་རྒྱུའི་ཆུ་ལ་བསྙག་པ་དང་མཚུངས་པར་མི་རྟོགས་པའི་ཕྱིར་རོ། །
གཉུག་མ་ཉམས་སུ་མྱོང་བས་རྟོགས་པ་ནི།
གྲོགས་དག་ཟབ་པ་དང་ནི་རྒྱ་ཆེ་བ། །
གཞན་མེད་བདག་ཉིད་མ་ཡིན་ནོ། །
ལྷན་ཅིག་སྐྱེས་དགའ་བཞི་པའི་དུས། །
གཉུག་མ་ཉམས་སུ་མྱོང་བར་ཤེས། །
གྲོགས་དག་ཞེས་བྱ་བའི་ཚིགས་སུ་བཅད་པ་གཅིག་གིས་སྟོན་ཏེ། རྟོགས་པར་དཀའ་བས་ན་ཟབ་མོ་ཡིན་ལ། ཀུན་ལ་ཁྱབ་པས་ན་རྒྱ་ཆེ་བ་ཡིན་ཞིང་བདག་དང་གཞན་གཉིས་སུ་མེད་པས་ན་གཞན་མེད་བདག་ཉིད་མ་ཡིན་པ་ལྷན་ཅིག་སྐྱེས་དགའ་སྟེ་ཕྱག་རྒྱ་ཆེན་པོའོ། །དྲན་པ་དྲན་མེད་སྐྱེ་མེད་བློ་འདས་བཞི་པའི་དུས་ཞེས་བྱ་བ་ནི་བློ་ལས་འདས་པ་དཔེ་དོན་དང་བྲལ་བ་མཚོན་པའི་དུས་སུ་སེམས་ཉིད་དང་ཆོས་ཉིད་གཉུག་མ་ལྷན་ཅིག་སྐྱེས་པའི་དོན་ཉམས་སུ་མྱོང་ཞིང་སྒྲོ་འདོགས་ཆོད་པས་ཤེས་པ་ཡིན་ནོ། །གལ་ཏེ་དབང་གིས་གྲོལ་བར་འདོད་ནའང༌། དབང་གསུམ་པའི་ཉམས་ཀྱིས་མི་གྲོལ་ལ། བཞི་པའི་ངོ་སྤྲོད་ཉམས་སུ་མྱོང་བས་གྲོལ་ཞེས་བྱ་བའོ། །
བདེ་བ་ཆེན་པོའི་སྐུའི་དཔེ་ཟླ་བའི་ནོར་བུ་ནི།
མུན་ནག་ཆེན་པོར་ཟླ་བ་ནོར་བུ་ནི། །
ཇི་ལྟར་འཆར་བར་བྱེད་པ་བཞིན། །
མཆོག་ཏུ་བདེ་ཆེན་སྐད་ཅིག་གཅིག་ལ་ནི། །
བསམ་པའི་སྡིག་པ་མ་ལུས་ཕན་པར་བྱེད་པའོ། །
མུན་ནག་ཆེན་པོ་ཞེས་བྱ་བའི་ཚིགས་སུ་བཅད་པ་གཅིག་གིས་སྟོན་ཏེ། དཔེར་ན་ཡོངས་སུ་བརྟག་པ་བཟུང་སྟེ་འཁོར་བ་ཐོག་མ་མེད་པ་ནས་ཉི་མ་དང་ཟླ་བ་དང་སྐར་མ་དང་མར་མེ་ལ་སོགས་པ་ཡོད་མ་མྱོང་བའི་མུན་ནག་མུན་རྒྱུ་ཞིག་ཏུ་ཟླ་བའི་ནོར་བུའམ་ཉི་མའི་སྙིང་པོ་འཆར་བར་བྱེད་པ་ན་སྐད་ཅིག་ཁོ་ན་ལ་མུན་པ་མ་ལུས་པར་འཇོམས་པར་བྱེད་པ་བཞིན་དུ། མཆོག་ཏུ་བདེ་བ་ཆེན་པོ་ལྷན་ཅིག་སྐྱེས་པའི་ཡེ་ཤེས་ཀྱི་སྐད་ཅིག་གཅིག་ལ་ནི་འཁོར་བ་ཐོག་མ་མེད་པ་ནས་བསགས་པའི་སྡིག་པ་མ་ལུས་པ་ཕམ་ཞིང་མེད་པར་བྱེད་པའོ། །བསམ་པ་ཡང་ཡིན་ལ་སྡིག་པ་ཡང་ཡིན་པས་ན་བསམ་པའི་སྡིག་པ་སྟེ། དེ་ནི་བསམ་དུ་མེད་པའི་ཡེ་ཤེས་ཀྱིས་སྐད་ཅིག་གཅིག་ལ་འཇོམས་པར་བྱེད་པའོ། །
སྤྲུལ་པའི་སྐུ་ཉི་ཟླ་གཟའ་སྐར་ནི།
སྡུག་བསྔལ་སྣང་བྱེད་ནུབ་པ་ན། །
སྐར་མའི་བདག་པོ་གཟའ་དང་མཉམ་དུ་ཤར། །
འདི་ལྟར་གནས་པས་སྤྲུལ་པར་སྤྲུལ། །
དེ་ནི་དཀྱིལ་འཁོར་འཁོར་ལོ་དམ་པའོ། །
སྡུག་བསྔལ་སྣང་བྱེད་ཅེས་བྱ་བའི་ཚིགས་སུ་བཅད་པ་གཅིག་གིས་སྟོན་ཏེ། དཔེར་ན་རྒྱ་གར་ལ་སོགས་པའི་ཡུལ་ཚད་པ་ཆེ་བའི་དུས་སོས་ཟླ་ན། ཉི་མ་ལ་སྡུག་བསྔལ་སྣ ང་བྱེད་ཅེས་ཟེར་ལ། ཟླ་བ་ལ་བརྟེན་ནས་སྐར་མ་རྩི་བས་ཟླ་བ་ལ་ནི་སྐར་མའི་བདག་པོ་ཞེས་ཟེར་རོ། །དེ་ལ་ཚེས་བཅོ་ལྔའི་ཉིན་པར་གྱི་སྡུག་བསྔལ་སྣང་བྱེད་ཀྱི་ཉི་མ་ནུབ་པ་དང༌། སྐར་མའི་བདག་པོ་ཟླ་བ་གཟའ་དང་མཉམ་དུ་ཤར་བ་དང་འདྲ་བར། སྡུག་བསྔལ་སྣང་བྱེད་ཀྱི་རྣམ་པར་རྟོག་པ་མཐའ་དག་ནུབ་པ་དང༌། རྣམ་སྨིན་གྱི་ལུས་རྒྱ་དོར་བ་དང༌། གཞན་དོན་སྤྲུལ་པའི་སྐུ་འགྲོ་བའི་དོན་མཛད་པ་དང་མཉམ་དུ་ཤར་བའོ། །
འདི་ལྟར་རྣམ་པར་རྟོག་པ་ཐམས་ཅད་ལས་གྲོལ་བར་གནས་པ་དེའི་ངང་ལས་སྔོན་གྱི་བསོད་ནམས་ཀྱི་ཚོགས་དང་སྨོན་ལམ་དང་གདུལ་བྱའི་བསོད་ནམས་ཀྱི་སྐལ་བ་དང་མཐུན་པར་སྤྲུལ་པ་སྤྲུལ་ལོ། །སྤྲུལ་པ་དེ་ནི་འགྲོ་བ་ལྔའི་དཀྱིལ་འཁོར་དུ་འབྱུང་ཞིང་ཆོས་ཀྱི་འཁོར་ལོ་དམ་པ་བསྐོར་བའམ། ལས་དང་ཉོན་མོངས་པ་གཅོད་པར་བྱེད་པའི་འཁོར་ལོ་དམ་པའོ་ཞེས་བྱ་བའོ། །
རང་གྲོལ་བདེ་ཆེན་ལ་གནས་པས་སྐབས་ཀྱི་དོན་བསྡུ་བ་ནི།
ཀྱེ་ཧོ་རྨོངས་པའི་སེམས་ཀྱིས་སེམས་ལ་བརྟགས་ན་ནི། །
ལྟ་བ་ངན་པ་ཐམས་ཅད་ལས་ནི་རང་གྲོལ་འགྱུར། །
མཆོག་ཏུ་བདེ་བ་ཆེན་པོའི་དབང་གིས་ནི། །
དེ་ལ་གནས་ན་དངོས་གྲུབ་དམ་པའོ། །
ཀྱེ་ཧོ་ཞེས་བྱ་བའི་ཚིགས་སུ་བཅད་པ་གཅིག་གིས་སྟོན་ཏེ། སྒྲོ་འདོགས་སེམས་ལ་གཅོད་པ་འདི་ཡི་ལུགས་ཀྱིས་རྨོངས་པའི་གང་ཟག་ཀུ་སུ་ལུ་ཡིན་ཀྱང་སེམས་ཀྱིས་སེམས་ལ་བརྟགས་ན་ནི་རྟོག་པའི་བློ་གྲོལ་ན་བརྟགས་པའི་གྲུབ་མཐའ་རང་འཇིགས་པས་ལྟ་བ་ངན་པ་ཐམས་ཅད་ལས་ནི་རང་གྲོལ་དུ་འགྱུར་རོ། །དེ་ལྟར་ཕྱི་རོལ་གྱི་སྣང་བ་རང་གྲོལ། བརྟགས་པའི་གྲུབ་མཐའ་རང་ཞིག་ན་མཆོག་ཏུ་བདེ་བ་ཆེན་པོ་རྣམ་པར་རྟོག་པའི་ཟུག་རྔུ་ཐམས་ཅད་དེང་བྲལ་བའི་དབང་གིས་ན་བདེ་བ་ཆེན་པོ་དེ་ལ་གནས་ན་དངོས་གྲུབ་དམ་པའོ། །ཐུན་མོང་གི་ཡོན་ཏན་རྣམས་ནི་དངོས་གྲུབ་དམ་པ་མ་ཡིན་ནོ། །
ཉམས་སུ་བླང་བྱ་མདོར་བསྡུས་ཏེ་བསྟན་པ་ལས། རྣམ་རྟོག་རྒྱ་ཡན་སྣང་སྟོང་དབྱེར་མེད་དུ་སླབ་པ་ནི།
སེམས་ཀྱི་གླང་པོ་ཡན་དུ་ཆུག །
དེ་ནི་བདག་ཉིད་དྲིས་ལ་གཅིག །
ནམ་མཁའི་རི་བོ་ཆུ་འཐུང་དང༌། །
དེ་ཡི་འགྲམ་དུ་ཞོག་ཅིག་རང་དགའ་བར། །
ཡུལ་གྱི་གླང་པོའི་དབང་པོ་ལག་པས་བླངས་ནས་སུ། །
ཇི་ལྟར་གསོད་པར་རང་དབང་སྣང་བར་འགྱུར། །
རྣལ་འབྱོར་པ་ནི་གླང་པོ་སྐྱོང་བ་བཞིན། །
དེ་ཉིད་ནས་ནི་ལྡོག་པར་འགྱུར་བ་ཡིན། །
སེམས་ཀྱི་གླང་པོ་ཞེས་བྱ་བའི་ཚིགས་སུ་བཅད་པ་གཉིས་ཀྱིས་སྟོན་ཏེ། སེམས་ཀྱི་གླང་པོ་ཆེ་ནི་ཡན་དུ་ཆུག་ལ། ཡན་དུ་བཏུབ་བམ་མི་བཏུབ་དེ་ཉིད་བདག་ཉིད་ལ་དྲིས་ཤིག །འོ་ན་ཇི་ལྟར་ཡན་དུ་བཞུགས་ཤེ་ན། རང་དགའ་བར་ཞེས་བྱ་སྟེ་ཇི་ལྟར་ཡང་མི་བྱ་བར་ཞེས་བྱ་བའི་དོན་ནོ། །ཇི་ལྟར་ཡང་མི་བྱ་བར་བཞག་པ་དེ་ནི་ནམ་མཁའི་རི་བོ་ཆུ་འཐུང་བ་དང་འདྲ་བར་བཞག་སྟེ། ནམ་མཁའི་རི་བོ་ནི་མིང་ཙམ་ཉིད་ཡིན་གྱི་རང་གི་ངོ་བོ་མེད་པས་ཆུ་འཐུང་བ་ཉིད་མ་གྲུབ་པ་དང༌། རི་བོ་མེད་པས་དེའི་འགྲམ་ཡང་མེད་པས་འགྲམ་དུ་བཞག་རྒྱུ་མེད་པ་ལྟར་བསྒོམ་དུ་མེད་པར་ཞོག་ཅིག་པའོ། །
ཡང་ན་ནམ་མཁའ་ལྟར་མི་དམིགས་པ། རི་བོ་ལྟར་བརྟན་པ། ཆུ་འཐུང་བ་ལྟར་རྒྱུན་མི་འཆད་པ། མཐའ་དབུས་མེད་ཅིང་ཚིམ་པ། དེ་ལ་མི་རྟོག་པ་དེའི་འགྲམ་དུ་ཅེས་བྱ་བའོ། །དེ་ནི་ཡན་ཐུབ་པས་སྒོམ་མེད་དུ་བཞག་པའོ། །ད་ནི་ཡན་མི་ཐུབ་ན་སེམས་ལ་ལྟ་བའམ་དེའི་ངང་ལ་བཞག་པའི་མན་ངག་ནི། གཟུགས་ལ་སོགས་པ་ཡུལ་གྱི་གླང་པོ་རྣམས་མིག་ལ་སོགས་པ་དབང་པོའི་ལག་པས་བླངས་ནས་སུ་གསོད་པར་རང་དབང་སྣང་བར་འགྱུར་ཏེ། ཇི་ལྟར་གླང་པོའི་རྫི་བོས་གླང་པོ་སྐྱོང་བ་ལ་མཁས་པ་གླང་པོ་ཡན་དུ་བཅུག་ནས་ལོག་པར་འགྲོ་ན་ལྕགས་ཀྱུས་བཏབ་ཏེ་འགྲོར་མི་སྟེར་བ་བཞིན་དུ། རྣལ་འབྱོར་པ་ནི་གླང་པོ་སྐྱོང་བ་ལ་མཁས་པ་བཞིན་དུ་སེམས་རང་ཡན་ལ་བཞག་པ་ལས། རྣམ་པར་རྟོག་པ་ངན་པ་སྐྱེ་ན་རང་ངོ་ཤེས་པའི་ལྕགས་ཀྱུས་བཏབ་པས་དེ་ཉིད་ནས་ལྡོག་པར་འགྱུར་བ་བཞིན་ཞེས་བྱའོ། །
འཁོར་འདས་རང་བཞིན་དབྱེར་མེད་དུ་བསླབ་པ་ནི།
གང་ཞིག་འཁོར་བ་དེ་ནི་མྱ་ངན་འདས་པར་ངེས། །
དབྱེ་བ་གཞན་དུ་སེམས་པ་མ་ཡིན་ཏེ། །
རང་བཞིན་གཅིག་གིས་དབྱེ་བ་རྣམ་པར་སྤངས། །
དྲི་མ་མེད་པ་ང་ཡིས་རབ་ཏུ་རྟོགས། །
གང་ཞིག་ཅེས་བྱ་བའི་ཚིགས་སུ་བཅད་པ་གཅིག་གིས་སྟོན་ཏེ། མྱ་ངན་ལས་འདས་པ་ནི་འཁོར་བ་ལས་གཞན་དུ་རྩལ་བར་མི་བྱ་སྟེ་། གང་ཞིག་འཁོར་བ་འདི་ཉིད་ཁོ་ན་མྱ་ངན་ལས་འདས་པ་ཡིན་པར་ངེས་སོ། །ཅིའི་ཕྱིར་ན། འཁོར་བ་དང་མྱ་ངན་ལས་འདས་པའི་དབྱེ་བ་གཞན་ནམ་ཐ་དད་དུ་སེམས་ཤིང་རྟོག་པར་བྱ་བ་མ་ཡིན་ཏེ། རང་བཞིན་རོ་གཅིག་ཡིན་པའི་སྒོ་ནས་དབྱེ་བ་རྣམ་པར་སྤངས་ཏེ་གནས་པའི་ཕྱིར་རོ། །འདིས་ནི་འཁོར་བའི་རང་བཞིན་འཁོར་བས་སྟོང་པ་དེ་ཉིད་མྱ་ངན་ལས་འདས་པ་ཡིན་པས་འཁོར་བ་དང་མྱ་ངན་ལས་འདས་པ་གཉིས་སུ་མེད་པར་སྟོན་ནོ། །འཕགས་པ་ཀླུ་སྒྲུས་ཀྱིས་ཀྱང༌།
སྲིད་པ་དང་ནི་མྱ་ངན་འདས། །
དེ་གཉིས་ཡོད་པ་མ་ཡིན་ཏེ། །
སྲིད་པ་ཡོངས་སུ་ཤེས་པ་ལ། །
མྱ་ངན་འདས་ཞེས་བྱ་བར་བརྗོད། །
ཅེས་གསུངས་པ་ཡིན་ནོ། །དེ་ལྟར་རང་བཞིན་རྣམ་དག་དྲི་མ་མེད་པ་རོ་གཅིག་ཏུ་ས་ར་ཧ་ང་ཡིས་རབ་ཏུ་རྟོགས་ཤེས་གསུངས་སོ། །
དམིགས་བཅས་དམིགས་མེད་མཐའ་གཉིས་དབྱེར་མེད་དུ་བསླབ་པ་ནི།
ཡིད་ཀྱིས་དེ་ཉིད་དམིགས་དང་བཅས། །
དམིགས་པ་སྟོང་པ་ཉིད་ཡིན་ལ། །
གཉིས་ལ་སྐྱོན་ནི་ཡོད་པ་སྟེ། །
རྣལ་འབྱོར་གང་གིས་སྒོམ་པ་མིན། །
སྒོམ་པ་དམིགས་བཅས་དམིགས་མེད་དེ། །
སྒོམ་དང་མི་སྒོམ་ཐ་སྙད་མེད། །
བདེ་བའི་རྣམ་པའི་རང་བཞིན་ནོ། །
ཡིད་ཀྱི་དེ་ཉིད་ཅེས་བྱ་བའི་ཚིགས་སུ་བཅད་པ་ཕྱེད་དང་གཉིས་ཀྱིས་སྟོན་ཏེ། ཕྱག་རྒྱ་ཆེན་པོའི་རྣལ་འབྱོར་པས་ནི། དམིགས་པ་དང་བཅས་པར་ཡང་མི་བསྒོམ་ལ། དམིགས་པ་མེད་ཅེས་བྱ་བར་མང་མི་བསྒོམ་མོ། །དེ་ལ་དམིགས་པ་དང་བཅས་ནས་བསྒོམ་ན་ནི་ཡོད། ལྟ་དང་རྟག་ལྟར་འགྱུར་ལ། དམིགས་པ་མེད་དོ་སྙམ་དུ་སྒོམ་ན་ནི་མེད་ལྟ་དང་ཆད་ལྟར་འགྱུར་བ་ཡིན་ལ། རྟག་ཆད་གཉིས་སུ་ལྟ་བ་ལ་ནི་འཁོར་བ་དང་ངན་སོང་ལས་མི་ཐར་པའི་སྐྱོན་ཡོད་དེ། ཇི་སྐད་དུ། ཀླུ་སྒྲུས་ཀྱིས།
ཡོད་པ་པོ་ནི་བདེ་འགྲོར་འགྲོ །
མེད་པ་པོ་ནི་ངན་འགྲོར་འགྲོ །
ཡང་དག་ཇི་བཞིན་ཡོང་ཤེས་ཕྱིར། །
གཉིས་ལ་མི་བརྟེན་ཐར་པར་འགྱུར། །
ཞེས་གསུངས་པ་ལྟ་བུའོ། །དེས་ན་རྣལ་འབྱོར་གང་ཞིག་བསྒོམ་པ་མ་ཡིན་ཏེ། དམིགས་བཅས་དམིགས་མེད་དུ་བསྒོམས་པ་ནི་ཐར་པའི་ལམ་བསྒོམ་པ་མ་ཡིན་ནོ། །
འོ་ན་ཇི་ལྟར་ཐར་པའི་ལམ་བསྒོམ་པར་འགྱུར་ཞེ་ན། ཕྱག་རྒྱ་ཆེན་པོ་བསྒོམ་པ་ལ་དམིགས་པ་དང་བཅས་པའང་མེད་ལ་དམིགས་པ་མེད་པའང་མེད་དེ། འོ་ན་ཅི་ཞེ་ན། བདེ་བའི་རྣམ་པ་ཟུག་རྔུ་དང་བྲལ་བའི་རང་བཞིན་ཏེ། དེ་ལྟ་བུ་ཡིན་ཞེས་སངས་རྒྱས་ཀྱིས་གསུང་དུ་མེད་པ་ཡིན་ནོ། །
རྟོགས་པ་རང་ཤར་གྱི་ཐབས་བླ་མ་ལ་བརྟེན་པ་ལ་བསླབ་པ་ནི།
རབ་ཏུ་བླ་མེད་རང་འབྱུང་བ། །
བླ་མའི་དུས་ཐབས་བསྟེན་པས་ཤེས། །
རབ་ཏུ་བླ་མེད་ཅེས་བྱ་བའི་ཚིག་གཉིས་ཀྱིས་སྟོན་ཏེ། བླ་མའི་དུས་ཐབས་བརྟེན་པ་ཙམ་ལས་ཐབས་གཞན་ལ་མི་བལྟོས་པར་རྟོགས་པ་རང་ཤར་དུ་འབྱུང་བས་ན། རབ་ཏུ་བླ་མེད་རང་འབྱུང་བ། བླ་མའི་དུས་ཐབས་བསྟེན་པ་ཞེས་ཤེས་གསུངས་པ་ཡིན་ནོ། །
དྲན་པ་རྒྱུན་ཆགས་དུས་གསུམ་དབྱེར་མེད་དུ་བསླབ་པ་ནི།
ནགས་སུ་མ་འགྲོ་ཁྱིམ་དུ་མ་འདུག་པར། །
གང་ཡང་དེ་རུ་ཡིད་ཀྱིས་ཡོངས་ཤེས་ནས། །
མ་ལུས་རྒྱུན་དུ་བྱང་ཆུབ་རྟག་པར་གནས། །
འཁོར་བ་གང་ཡིན་མྱ་ངན་འདས་པ་གང༌། །
ཡིད་ཀྱི་དྲི་མ་དག་ལ་ལྷན་ཅིག་སྐྱེས་པ་སྟེ། །
དེ་ཚེ་མི་མཐུན་ཕྱོགས་ཀྱིས་འཇུག་པ་མེད། །
ནགས་སུ་མི་འགྲོ་ཞེས་བྱ་བའི་ཚིགས་སུ་བཅད་པ་ཕྱེད་དང་གཉིས་ཀྱིས་སྟོན་ཏེ། འདིས་ནི་གནས་ལ་བྱང་ཆུབ་ཡོད་པ་མ་ཡིན་ཞིང་དྲན་པ་མ་ཡེངས་པ་ལ་བྱང་ཆུབ་གནས་པར་སྟོན་པ་ཡིན་ནོ། །འོ་ན་དྲན་པ་བློ་མ་ཡིན་ནམ་ཞེ་ན། ཇི་ལྟར་བློ་དང་མ་བྲལ་བར་བྱང་ཆུབ་ཐོབ་ཅེ་ན་མ་ཡིན་ཏེ། དྲན་པ་བློ་བྲལ་ནམ་མཁའ་ལྟ་བུ་ཉིད་ཁོ་ནར་གནས་པ་ཡིན་ནོ། །གང་ཡང་དེ་རུ་མ་མཐོང་ཞེས་བྱ་བ་ནི། གནས་གང་ཡང་རུང་བ་དེ་རུ་ཞེས་བྱའོ། །ཡིད་ཀྱིས་ཡོངས་སུ་ཤེས་ན་ཞེས་བྱ་བ་ནི་དྲན་པ་མ་བརྗེད་པ་སྟེ། མ་ཡེངས་ན་ཞེས་བྱ་བའི་དོན་ནོ། །དྲན་པ་བློ་བྲལ་ནམ་མཁའ་ལྟ་བུར་རྣམ་པར་གྲོལ་བ་ན་འཁོར་བ་གང་ཡིན། མྱ་ངན་འདས་པ་གང་ཡིན་ཏེ། འཁོར་བ་དང་མྱ་ངན་ལས་འདས་པ་གཉིས་སུ་མི་དམིགས་སོ། །ཡིད་ཀྱང་ཡིན་ལ་དྲི་མའང་ཡིན་པས་ན་ཡིད་ཀྱི་དྲི་མ་སྟེ། དེ་དག་བློ་བུར་གྱི་དྲི་མ་དག་པས་དག་པ་གཉིས་ལྡན་གྱི་ལྷན་ཅིག་སྐྱེས་པ་ཆོས་ཀྱི་སྐུ་མངོན་དུ་བྱས་པ་ཡིན་པས་དེའི་ཚེ་ལྷན་ཅིག་པ་དང་མི་མཐུན་པས་ཉོན་མོངས་པ་དང་རྣམ་པར་རྟོག་པ་རྡུལ་ཕྲ་རབ་ཙམ་ཡང་འཇུག་པ་མེད་པར་མངོན་པར་རྫོགས་པར་སངས་རྒྱས་པ་ཡིན་ནོ། །
གནས་པ་དང་འཕྲོ་བ་སེམས་ཉིད་དུ་དབྱེར་མེད་པ་ཆུ་དང་ཆུ་བུར་ལྟ་བུར་བསླབ་པ་ནི།
ཇི་ལྟར་རྒྱ་མཚོ་དང་བར་གྱུར་པ་ལ། །
ཆུ་བུར་ཆུ་ཉིད་ཡིན་ཏེ་དེ་ཉིད་ཐིམ་པར་འགྱུར། །
ནགས་དང་ཁྱིམ་ན་བྱང་ཆུབ་གནས་པ་མེད། །
ཇི་ལྟར་ཞེས་བྱ་བའི་ཚིགས་སུ་བཅད་རྐང་པ་གསུམ་གྱིས་སྟོན་ཏེ། ཇི་ལྟར་རྒྱ་མཚོ་དང་གྱུར་པ་ལ། ཆུ་བུར་བྱུང་བ་ནི་ཆུ་ཉིད་ཡིན་ཏེ། དེ་བཞིན་དུ་ཐིམ་ཡང་ཆུ་ཉིད་ལ་ཐིམ་པར་འགྱུར་རོ། །དེ་བཞིན་དུ་སེམས་ཉིད་རང་བཞིན་གྱིས་རྣམ་པར་དག་པའི་རྒྱ་མཚོ་ལ་རྣམ་རྟོག་གི་ཆུ་བུར་འབྱུང་བ་ནི་སེམས་ཉིད་རང་བཞིན་གྱིས་རྣམ་པར་དག་པ་དེ་ཉིད་ཡིན་ཏེ། རྣམ་རྟོག་དང་འོད་གསལ་ཐ་དད་མེད་པའི་ཕྱིར་རོ། །དེ་བཞིན་དུ་ཐིམ་ཡང་སེམས་ཉིད་རང་བཞིན་གྱིས་རྣམ་པར་དག་པ་དེ་ཉིད་ཀྱི་ངང་དུ་ཐིམ་པས་རྣམ་རྟོག་དང་འོད་གསལ་ཐ་དད་དུ་མི་རྟོག་གོ །
འོ་ན་སྔར་ནགས་སུ་མ་འགྲོ་ཁྱིམ་དུ་མ་འདུག །ཅེས་ཟེར་བ་ནགས་སུའང་མི་འགྲོ་ལ་ཁྱིམ་དུའང་མི་འདུག་པ་ཅིའི་ཕྱིར་ཞེ་ན་སྙམ་པའི་དོགས་པ་སྤང་བའི་ཕྱིར། ནགས་དང་ཁྱིམ་ན་བྱང་ཆུབ་གནས་པ་མེད་ཅེས་བྱ་བ་འདི་གསུངས་སོ། །
དེ་ལྟར་གནས་སྐབས་ཀྱི་ལམ་བསྒོམ་པ་ལ་བསླབ་པ་དངོས་བསྟན་ནས། དེ་དག་གི་ལུགས་བསྡུ་བ་ནི།
དེ་ལྟར་བྱེད་པ་ཡོངས་སུ་ཤེས་ནས་སུ། །
དྲི་མ་མེད་པའི་སེམས་ཀྱི་རང་བཞིན་གྱིས། །
མ་ལུས་མི་རྟོག་པ་རུ་བརྟེན་པར་འོས། །
དེ་ནི་བདག་ཡིན་གཞན་ཡང་དེ་བཞིན་ནོ། །
དེ་ལྟར་ཞེས་བྱ་བའི་ཚིགས་སུ་བཅད་པ་གཅིག་གིས་སྟོན་ཏེ། དེ་ལྟར་སྔར་གདམས་པ་རྒྱས་པར་བཤད་པའི་དབྱེ་བ་ཡོངས་སུ་ཤེས་ནས། སེམས་ཉིད་རང་བཞིན་གྱིས་རྣམ་པར་དག་པའི་ཚུལ་གྱིས་བློ་བུར་གྱི་རྣམ་པར་རྟོག་པ་མ་ལུས་པ་ལ་མི་དམིགས་ཤིང་མི་རྟོག་པར་སེམས་ཉིད་དང་ཆོས་ཉིད་གཉུག་མ་དབྱེར་མེད་ལྷན་ཅིག་སྐྱེས་པ་ཆོས་ཀྱི་སྐུ་འབའ་ཞིག་ཏུ་བརྟེན་པར་འོས་སོ། །དེ་ལྟར་རང་བཞིན་གྱིས་རྣམ་པར་དག་པ་དྲི་མ་མེད་ཅིང་རྣམ་པར་དག་པ་དེ་ནི་བདག་གི་རང་བཞིན་ཡིན་ལ་གཞན་གྱི་རང་བཞིན་ཡང་དེ་ཡིན་ནོ། །དེ་ལྟར་ན་བདག་གཞན་རང་བཞིན་མཉམ་པ་ཡིན་ནོ། །
མཐར་ཐུག་སྒོམ་དུ་མེད་པར་ཐག་བཅད་པ་ནི།
གང་བསྒོམ་ཡོངས་སུ་བསྒོམ་པ་གང༌། །
དབྱེ་བ་དེ་ཉིད་འཆིང་དང་བྲལ་བར་བྱ། །
འོན་ཀྱང་བདག་ཉིད་རྣམ་པར་གྲོལ་བའོ། །
གང་སྒོམ་ཞེས་བྱ་བའི་ཚིག་རྐང་པ་གསུམ་གྱིས་སྟོན་ཏེ། གཉིས་མེད་ལྷན་ཅིག་སྐྱེས་པའི་དོན་དེ་ལ་ནི་བསྒོམ་བྱ་དང་སྒོམ་བྱེད་གཉིས་སུ་མེད་དེ། སྒོམ་པ་པོ་གང་སྒོམ་ལ། ཡོངས་སུ་སྒོམ་པར་བྱ་བའི་དོན་ཡང་གང་ཡིན་ཏེ། རང་བཞིན་རྣམ་དག་རོ་གཅིག་ལ་ནི་བསྒོམ་བྱ་དང་སྒོམ་བྱེད་གཉིས་མེད་དོ། །དེ་བས་ན་རང་བཞིན་གྱིས་རྣམ་དག་གཉིས་མེད་རོ་གཅིག་གི་དོན་ལ་བསྒོམ་བྱ་སྒོམ་བྱེད་དུ་དབྱེ་བ་དེ་ཉིད་འཆིང་བ་ཡིན་པས་བསྒོམ་བྱ་སྒོམ་བྱེད་ཀྱི་འཆིང་བ་དང་བྲལ་བར་བྱ་སྟེ། འོན་ཀྱང་བདག་ཉིད་འཆིང་བ་ལས་རྣམ་པར་གྲོལ་བའོ། །འོན་ཀྱང་ཞེས་བྱ་བ་ནི་འོན་ཏང་ཞེས་བྱ་བ་སྟེ། དེ་ལྟར་ན་ཞེས་བྱ་བའི་དོན་ནོ། །
སྟོང་པ་དང་སྙིང་རྗེ་གཉིས་ཟླ་མངོན་པར་སྒྲུས་པའི་འབྲས་བུ་ལ་གསུམ་སྟེ་། བསྒྲུས་པའི་རྟེན་རང་བཞིན་གྱིས་རྣམ་པར་དག་པ་ངོས་བཟུང་བ་དང༌། དེ་ཡོངས་སུ་གྲུབ་པའི་འབྲས་བུ་བསྟན་པ་དང༌། ཞེན་པ་སྤངས་པས་སྐབས་ཀྱི་དོན་བསྡུ་བའོ། །དང་པོ་ནི།
བདག་དང་གཞན་དུ་འཁྲུལ་པ་མ་བྱེད་དང༌། །
མ་ལུས་རྒྱུན་དུ་གནས་པའི་སངས་རྒྱས་ཏེ། །
སེམས་ནི་ངོ་བོ་ཉིད་ཀྱིས་དག་པ་ན། །
དེ་ཉིད་དྲི་མེད་མཆོག་གི་གོ་འཕང་ངོ༌། །
བདག་དང་གཞན་དུ་ཅེས་བྱ་བའི་ཚིགས་སུ་བཅད་པ་གཅིག་གིས་སྟོན་ཏེ། རང་བཞིན་རྣམ་དག་ལ་བློ་བུར་གྱི་དྲི་མས་བདག་དང་གཞན་དུ་འཁྲུལ་བར་མ་བྱེད་པར་ཤེས་བྱ་མ་ལུས་པ་དུས་རྒྱུན་དུ་རང་བཞིན་གྱིས་རྣམ་པར་དག་པར་གནས་པའི་སངས་རྒྱས་སུ་གོ་བར་བྱ་སྟེ། ཆོས་རྣམས་ཆོས་ཉིད་ཀྱི་རང་བཞིན་རྣམ་པར་དག་པ་འདི་ནི་ཡེ་གདོད་མ་ནས་སངས་རྒྱས་སུ་གནས་པའོ། །དེ་ལྟར་ན་སེམས་ཉིད་ངོ་བོ་ཉིད་ཀྱིས་དག་པས་ན། དེ་ཉིད་དྲི་མེད་དེ་སེམས་ཉིད་རང་བཞིན་གྱིས་རྣམ་པར་དག་པ་གཉུག་མའི་གནས་ལུགས་སོ། །དེ་བཞིན་དུའང་སེམས་ཉིད་ངོ་བོ་ཉིད་ཀྱིས་དག་པ་དེ་ད་ལྟར་བློ་བུར་གྱི་དྲི་མ་དང་བྲལ་བས་དག་པ་ན་དེ་ཉིད་བློ་བུར་གྱི་དྲི་མ་མེད་པས་ན་དག་པ་གཉིས་ལྡན་བྱང་ཆུབ་མཆོག་གི་གོ་འཕང་ངོ་ཞེས་བྱ་སྟེ། མདའ་གཅིག་གིས་ཤ་གཉིས་སོད་པ་ལྟར་གཉིས་ཟླ་ལ་སྦྱར་རོ། །
སྙིང་རྗེའི་རྒྱུ་ལས་གཞན་དོན་གཟུགས་ཀྱི་སྐུ་གཉིས་འབྱུང་བའི་རྒྱུ་ནི།
གཉིས་མེད་སེམས་ཀྱི་སྡོང་པོ་དམ་པ་ནི། །
ཁམས་གསུམ་མ་ལུས་ཀུན་དུ་ཁྱབ་པར་སོང༌། །
སྙིང་རྗེའི་མེ་ཏོག་གཞན་ཕན་འབྲས་བུ་འཛིན། །
མིང་ནི་མཆོག་ཏུ་གཞན་ལ་ཕན་པའོ། །
སྟོང་པའི་སྡོང་པོ་དམ་པ་མེ་ཏོག་རྒྱས། །
སྙིང་རྗེ་དམ་པ་སྣ་ཚོགས་དུ་མར་ལྡན། །
ལྷུན་གྱིས་གྲུབ་པ་ཕྱི་མའི་འབྲས་བུ་སྟེ། །
བདེ་བ་འདི་ནི་གཞན་པའི་སེམས་མིན་ནོ། །
གཉིས་མེད་ཞེས་བྱ་བའི་ཚིགས་སུ་བཅད་པ་གཉིས་ཀྱིས་སྟོན་ཏེ། གཉིས་མེད་སེམས་ཀྱི་སྡོང་པོ་དམ་པ་ནི་ཆོས་སྐུའོ། །ཁམས་གསུམ་མ་ལུས་ཀུན་ཏུ་ཁྱབ་པས་སོང་བ་ནི་སྤྲུལ་པའི་སྐུ་སྟེ། དེས་ཉེ་བར་མཚོན་ནས་གདུལ་བྱ་དག་པ་རྣམས་ལ་འོག་མིན་གྱི་གནས་སུ་སངས་རྒྱས་ཀྱི་ཡོན་ཏན་མ་ལུས་པ་དང་ལྡན་པར་འབྱུང་བ་ལོངས་སྤྱོད་རྫོགས་པའི་སྐུ་ཡང་བཟུང་ངོ༌། །
འོ་ན་སྔར་སྐུ་ལྔར་བཤད་ནས་འདིར་གསུམ་དུ་འཆད་པ་ཅིའི་ཕྱིར་ཞེ་ན། བདེ་བ་ཆེན་པོའི་སྐུ་དང་ངོ་བོ་ཉིད་ཀྱི་སྐུ་གཉིས་ནི་ཆོས་ཀྱི་སྐུའི་ཁྱད་པར་ཡིན་པས་ཆོས་སྐུ་ལས་ལོགས་སུ་མ་བརྗོད་པ་ཡིན་ནོ། །དེའང་ལམ་གྱི་དུས་སུ་ཕྱག་རྒྱ་ཆེན་པོ་ལྷན་ཅིག་སྐྱེས་པའི་སྟོང་པའི་སྡོང་པོ་བསྒོམ་པར་བྱེད་བཞིན་དུ་སྙིང་རྗེའི་མེ་ཏོག་ཀྱང་བསྐྱེད་པར་བྱེད། སྒོམ་པར་བྱེད་ཅེས་བྱ་བའི་དོན་ནོ། །འབྲས་བུའི་དུས་སུ་སྟོང་པའི་སྡོང་པོ་གཉུག་མའི་གནས་ལུགས་སྒོམས་པ་ལས་ནི་ཆོས་སྐུ་ཐོབ་ལ་སྙིང་རྗེའི་མེ་ཏོག་བསྒོམས་པ་ལས་ནི་གཞན་ལ་ཕན་པའི་འབྲས་བུ་ལོངས་སྤྱོད་རྫོགས་པ་དང་སྤྲུལ་པའི་སྐུ་གཉིས་འཛིན་ཏོ། །
ཅི་ཙམ་གཞན་ལ་ཕན་པའི་འབྲས་བུ་འཛིན་ཅེ་ན། དངོས་སུ་དོན་མཛད་པ་ལྟ་ཞོག་གི །སངས་རྒྱས་རྣམས་ཀྱི་མཚན་ཐོས་པས་ཀྱང་གནས་སྐབས་ཀྱི་སྡུག་བསྔལ་འཇོམས་ཤིང༌། རིམ་གྱིས་བླ་ན་མེད་པའི་བྱང་ཆུབ་ཀྱང་ཐོབ་པར་གསུངས་ཏེ། དེ་བས་ཀྱང་མིང་ནི་མཆོག་ཏུ་གཞན་ལ་ཕན་པའོ་ཞེས་གསུངས་སོ། །སྟོང་པའི་སྡོང་པོ་ཞེས་བྱ་བའི་ཚིགས་སུ་བཅད་པ་འོག་མ་འདིས་ནི་རྒྱས་པར་འཆད་དེ། ལམ་སྒོམ་པའི་དུས་ན་སྟོང་པ་ཉིད་ཀྱི་སྡོང་པོ་ལ་མེ་ཏོག་རྒྱས་ཤེས་བྱའོ། །ཅིའི་ཕྱིར་མེ་ཏོག་རྒྱས་ཤེ་ན། སྙིང་རྗེ་རྣམ་པ་སྣ་ཚོགས་དུ་མར་ལྡན་པའི་མེ་ཏོག་རྒྱས་ཏེ། ཡུལ་སེམས་ཅན་གྱི་སྡུག་བསྔལ་རྣམ་པ་སྣ་ཚོགས་ལ་བརྟེན་ནས་འབྱུང་བས་ན་དེ་ལ་དམིགས་པའི་སྙིང་རྗེ་ལ་ཡང་དེ་སྐད་ཅེས་བརྗོད་དོ། །
འོ་ན་སྙིང་རྗེའི་མེ་ཏོག་ལས་འབྲས་བུ་གང་ཞིག་ཇི་ལྟར་འབྱུང་ཞེ་ན། སྔོན་གྱི་དུས་ན་བྱམས་པ་དང་སྙིང་རྗེ་སྔོན་དུ་སོང་བའི་སྨོན་ལམ་གྱིས་འཕངས་པས་ད་ལྟར་འབད་པ་ལ་མི་ལྟོས་ཤིང་ལྷུན་གྱིས་གྲུབ་པར་གཟུགས་ཀྱི་སྐུ་ཆོས་ཀྱི་སྐུའི་ངང་ལས་འབྱུང་ངོ༌། །ཕྱི་མའི་འབྲས་བུ་ཞེས་བྱ་བ་ནི་རང་དོན་ཆོས་སྐུ་མངོན་དུ་བྱས་པ་ལ་ལྟོས་པའི་ཕྱིར་རོ། །བདེ་བ་འདི་ཉིད་ནི་གཞན་གྱི་བདེ་བའི་རྒྱུར་གྱུར་པའི་གཟུགས་ཀྱི་སྐུའོ། །
གཞན་པའི་སེམས་མིན་པ་ནི་སེམས་ཉིད་ཆོས་ཀྱི་སྐུ་ལས་གཞན་དུ་མེད་པ་སྟེ། ཆོས་ཀྱི་སྐུས་ཁྱབ་ཅིང་དབྱེར་མེད་པའི་དོན་ཏོ། །
སྙིང་རྗེ་དང་བྲལ་ན་གཞན་དོན་མི་འབྱུང་བའི་ཚུལ་ནི།
སྟོང་པའི་སྡོང་པོ་དམ་པའི་སྙིང་རྗེ་མིན། །
གང་ལ་སླར་ཡང་རྩ་བ་མེ་ཏོག་ལོ་འདབ་མེད། །
དེ་ལ་དམིགས་པར་བྱེད་པ་གང་ཡིན་པ། །
དེར་ལྷུང་བས་ནི་ཡན་ལག་མེད་པར་འགྱུར། །
སྟོང་པའི་སྡོང་པོ་ཞེས་བྱ་བའི་ཚིགས་སུ་བཅད་པ་གཅིག་གིས་སྟོན་ཏེ། སྔར་སྟོང་པ་དང་སྙིང་རྗེ་ཟུང་འཇུག་ལམ་གྱི་ངོ་བོ་མདོར་བསྟན་པའི་སྐབས་སུ། སྙིང་རྗེ་དང་བྲལ་བའི་ཉེས་པ། སྙིང་རྗེ་དང་བྲལ་སྟོང་པ་ཉིད་ཞུགས་གང༌། །དེས་ནི་ལམ་མཆོག་རྙེད་པ་མ་ཡིན་ནོ། །ཞེས་གསུངས་པའི་འཐད་པར་ཡང་འདི་འགྱུར་ཏེ། ཅིའི་ཕྱིར་ཞེ་ན། སྟོང་པའི་སྡོང་པོ་དམ་པ་ལ་སྙིང་རྗེ་དང་མ་འབྲེལ་ན་རྣལ་འབྱོར་པ་གང་ལ་རྩ་བ་དང་འདྲ་བའི་སྡོང་པོ་ལ་ལོ་འདབ་དང་མེ་ཏོག་དང་འདྲ་བའི་སྙིང་རྗེ་མེད་ཅིང་སྟོང་པ་ཉིད་དེ་འབའ་ཞིག་ལ་གནས་པའི་དམིགས་པར་བྱེད་པའི་རྣལ་འབྱོར་པ་གང་ཡིན་པ་སྟོང་པ་ཉིད་ཀྱི་མཐའ་དེར་ལྷུང་བས་གཞན་དོན་གྱི་ཡན་ལག་གཟུགས་ཀྱི་སྐུ་གཉིས་མི་འབྱུང་ཞིང་ཆགས་པར་འགྱུར་བའི་ཕྱིར་ཞེས་བྱ་བ་ཡིན་པས་སོ། །
སྟོང་པ་དང་སྙིང་རྗེ་ཟུང་འཇུག་གིས་འཁོར་བ་དང་མྱ་ངན་ལས་འདས་པའི་མཐའ་ལས་གྲོལ་བ་ནི།
ས་བོན་གཅིག་ལ་སྡོང་པོ་གཉིས། །
རྒྱུ་མཚན་དེ་ལས་འབྲས་བུ་གཅིག །
དེ་ཡང་དབྱེར་མེད་གང་སེམས་པ། །
དེ་ནི་འཁོར་དང་མྱ་ངན་འདས་རྣམས་གྲོལ། །
ས་བོན་གཅིག་ལ་ཞེས་བྱ་བའི་ཚིགས་སུ་བཅད་པ་གཅིག་གིས་སྟོན་ཏེ། བྱང་ཆུབ་ཀྱི་སེམས་སྟོང་པ་དང་སྙིང་རྗེ་ཟུང་འཇུག་གི་ས་བོན་གཅིག་ལ་འབྲས་བུ་རང་དོན་ཆོས་སྐུ་དང༌། གཞན་དོན་གཟུགས་ཀྱི་སྐུའི་སྡོང་པོ་གཉིས་འབྱུང་བའོ། །རྒྱུ་མཚན་དེ་ལས་ཞེས་བྱ་བ་ནི་སྟོང་པ་དང་སྙིང་རྗེ་ཟུང་འཇུག་གི་ས་བོན་གཅིག་ཡིན་པའི་རྒྱུ་མཚན་དེ་ལས་སོ། །འབྲས་བུ་གཅིག་ཞེས་བྱ་བ་ནི་ཆོས་སྐུ་དང་གཟུགས་སྐུ་གཉིས་སུ་མེད་པ་སྟེ་སྣང་སྟོང་དབྱེར་མེད་ཡིན་པའི་ཕྱིར་རོ། །དེ་ཡང་ཞེས་བྱ་བ་ནི་སྔ་མ་དེ་ཉིད་དང་མཚམས་སྦྱོར་བའི་ཚིག་སྟེ་། དེ་ལ་ཞེས་པའམ་དེ་ལྟར་ཞེས་བྱ་བའོ། །དབྱེར་མེད་ནི་ཟུང་དུ་འཇུག་པ་སྟེ་སྟོང་པ་དང་སྙིང་རྗེ་ཟུང་དུ་འཇུག་པ་དེས་འཁོར་བ་དང་མྱ་ངན་ལས་འདས་པའི་མཐའ་ལས་གྲོལ་བའོ། །དེའི་དོན་ནི། གང་ཡང་གཉིས་པོ་སྦྱོར་བར་ནུས་པ་དེ། །འཁོར་བར་མི་གནས་མྱ་ངན་འདས་མི་གནས། །ཤེས་བྱ་བའི་སྐབས་སུ་བཤད་ཟིན་ཏོ། །
ད་ནི་ཞེན་པ་སྤང་བས་སྐབས་ཀྱི་དོན་བསྡུ་བ་ནི།
གང་ཞིག་འདོད་པ་ཅན་གྱི་སྐྱེ་བོ་འོངས་པའི་ཚེ། །
དེ་ནི་རེ་བ་མེད་ན་གལ་ཏེ་འགྲོ་བ་ནི། །
ཕྱི་སྒོར་བོར་བའི་ཁམ་ཕོར་བླངས་ནས་སུ། །
དེ་བས་ཁྱིམ་ཐབ་བོར་ནས་བསྡད་པ་རུང༌། །
གཞན་ལ་ཕན་པའི་དོན་ནི་མི་བྱེད་པ། །
འདོད་པ་པོ་ལ་སྦྱིན་པ་མི་སྟེར་བ། །
འདི་ནི་འཁོར་བའི་འབྲས་བུ་གང་ཡིན་ལོ། །
དེ་བས་བདག་ཉིད་བོར་བར་བྱས་ན་རུང༌། །
གང་ཞིག་ཅེས་བྱ་བའི་ཚིགས་སུ་བཅད་པ་གཉིས་ཀྱིས་སྟོན་ཏེ། ཚིགས་སུ་བཅད་པ་དང་པོས་ལོངས་སྤྱོད་ལ་ཞེན་པ་མ་དོར་བར་བསྟན་ལ། གཉིས་པས་ནི་བདག་ཉིད་ལ་ཞེན་པ་དོར་བ་བསྟན་ནོ། །དེ་ལ་རིན་པོ་ཆེའི་སྣོད་དུ་གྱུར་པ་གང་ཞིག་འཁོར་བ་སྤང་ཞིང་མྱ་ངན་ལས་འདས་པ་ཐོབ་བྱར་འདོད་པ་ཅན་གྱི་སྐྱེ་བོ་འོངས་པའི་ཚེ་འཁོར་བ་དང་མྱ་ངན་ལས་འདས་པ་ཐོབ་པ་ལ་རེ་དོགས་དང་བྲལ་ནས་འགྲོ་ན་ནི་ཕྱི་སྒོར་བོར་པའི་ཁམ་ཕོར་འབྲས་ཆན་དང་བཅས་པ་བླངས་ནས་འཛིན་པ་མེད་པའི་སྤྱོད་པ་བྱས་པས་ཆོག་སྟེ། དེ་བས་ན་ཁྱིམ་ཐབ་བོར་ནས་བསྡད་པར་རུང་ངོ༌། །ཐེག་པ་ཆེན་པོ་རང་ལ་ལྟོས་པ་མ་ཆོད་ན་ནི་རང་ཉིད་ཀྱི་དོན་ལ་ཆགས་ནས་གཞན་ལ་ཕན་པའི་དོན་ནི་མ་བྱེད་ལ། ཆོས་དང་ཟང་ཟིང་ལ་སོགས་པ་འདོད་པ་པོ་ལ་སྦྱིན་པ་མི་སྟེར་ན། གཞན་དོན་མི་འབྱུང་བའི་གནས་སྐབས་དེ་ནི་འཁོར་བའི་འབྲས་བུ་གང་ཡིན་ལོ། །དེ་བས་བདག་ཉིད་བོར་བྱས་ན་རུང་སྟེ། བདག་གི་ལྟོས་ཐག་བཅད་ཅིང་བདག་ལ་ཞེན་པ་གཏན་ནས་བཏང་བ་རུང་ཅེས་བྱ་བའོ། །
བསྐལ་པ་དུ་མར་ལེགས་སྦྱངས་མཁས་པ་ཡང༌། །ད་རུང་རྟོག་དཔྱོད་བློ་ཡིས་བཅིངས་ནས་འདུག །གཉིས་མེད་བདེ་ཆེན་ནང་ནས་ཤར་བ་ཡི། །ས་ར་ཧ་ནི་སྐད་ཅིག་ཉིད་ཀྱིས་གྲོལ། །སྤྲིན་དང་ན་བུན་ཁུགས་སྣའི་ཚོགསས་རྣམས་ཀྱིས། །ནམ་མཁའི་མཐའ་ལ་རབ་ཏུ་རྟོག་པ་ལྟར། །གསང་སྔགས་ཐབས་ཀྱི་ཉམས་མྱོང་སྣ་ཚོགས་ཀྱིས། །གཉུག་མའི་གནས་ལུགས་ནམ་ཡང་མཐོང་བ་མེད། །གྲུབ་ཐོབ་བརྒྱད་ཅུའི་གྲངས་ལས་འདས་ན་ཡང༌། །གཙུག་གི་ནོར་བུ་དཔལ་ལྡན་ས་ར་ཧ། །གཞུང་དང་གདམས་ངག་རྒྱ་མཚོ་མཐའ་ཡས་ཀྱང༌། །ཡིད་བཞིན་ནོར་བུ་དོ་ཧ་མཛོད་ཀྱི་གླུ། །ཆོས་རྣམས་ཀུན་ལ་ཆགས་པ་མེད་པ་དང༌། །ཕྱི་རོལ་སྣང་བ་གདོད་ནས་རྣམ་པར་དག །བརྟགས་པའི་གྲུབ་མཐའ་སེམས་ནི་མཐོང་བས་འཇོག །སྣ་ཚོགས་རྟོག་པ་གཉུག་མའི་ངང་དུ་ཐིམ། །སེམས་ལ་ལྟ་བ་རང་རིག་ཡེ་ཤེས་དེ། །མཐོང་བ་མེད་པ་གཉིས་མེད་ཆོས་ཀྱི་སྐུ། །ཕྱོགས་རིས་མེད་པ་མཉམ་ཉིད་ལྟ་བ་ལ། །སྒོམ་དུ་མེད་པ་མ་བཅོས་གཉུག་མའི་ངང༌། །སྣ་ཚོགས་རྟོག་པ་ཆུ་དང་རྦ་རླབས་བཞིན། །ཉམས་ཀྱི་མཐོ་དམན་གཉིས་མེད་ལྷན་ཅིག་སྐྱེས། །གློད་ན་གྲོལ་བ་འཇུར་བུ་ལྟ་བུ་ལ། །བཏང་བས་མི་འགྲོ་རྔ་མོའི་ཀུན་སྤྱོད་འདྲ། །སྐྱེ་འཇིག་གནས་མེད་སེམས་ཀྱི་རྩ་བ་བྲལ། །འཆི་བས་མི་འཇིགས་ནམ་མཁའི་སྐྱེས་བུ་འདྲ། །སེམས་ཐག་ཆོད་པ་གླང་ཆེན་ལོམ་པ་བཞིན། །གང་མཐོང་དེ་ནི་རིན་ཆེན་གླིང་དང་མཚུངས། །སེམས་ཅན་སངས་རྒྱས་གང་ཡིན་སེམས་ལ་རག །བླ་མ་བརྟེན་པས་ལྷན་ཅིག་སྐྱེས་པ་རྟོགས། །སྟོང་ཉིད་སྙིང་རྗེ་དབྱེར་མེད་ཟུང་འཇུག་གིས། །འཁོར་དང་མྱ་ངན་འདས་པའི་མཐའ་ལས་གྲོལ། །རྟོགས་པ་སྐད་ཅིག་མུན་པར་ཉི་ཤར་འདྲ། །འགྲོ་དོན་ཆུ་ཤེལ་ཟླ་བ་ཕྲད་པ་བཞིན། །འོན་ཀྱང་བདག་དང་གཞན་ལ་མ་ཞེན་པར། །རྣལ་འབྱོར་པ་ཡི་འདོད་པ་ཟད་ན་བདེ། །ཟབ་ཅིང་རྒྱ་ཆེ་རྒྱ་མཚོ་ལྟ་བུའི་རྒྱུད། །བླ་མ་སངས་རྒྱས་ཉིད་ཀྱི་བཀའ་ཡང་ཡིན། །སྟོན་པ་འདས་ནས་གསུངས་པའི་བསྟན་བཅོས་ཏེ། །ཉམས་རྟོགས་སྦས་པས་མ་ཐུབ་མགུར་དུ་བཞེངས། །དེ་ལྟའི་མཛོད་ཀྱི་སྤྱོད་ཡུལ་མ་ཡིན་ཡང༌། །ཆོས་ཉིད་དབྱིངས་ཀྱི་ངང་དུ་ཡེ་ཤེས་བརྩེགས། །འགྲོ་བའི་མགོན་པོ་དེ་ཡིས་གཞན་ཕན་ཕྱིར། །དངོས་སུ་མཇལ་བ་འདྲ་བའི་འཕྲིན་གྱིས་ཞུས། །དེ་ཡི་ངོར་བྱས་རྣམ་བཤད་རྒྱ་ཆེན་འདི། །ཚིག་གི་མེ་ཏོག་བསྡུས་དོན་རྒྱུན་དང་འབྲེལ། །དགོངས་པའི་དྲ་བ་ཤེས་རབ་མཚོན་གྱིས་བཤིག །དོན་གྱི་སྙིང་པོ་དྲི་མེད་ཤེལ་བཞིན་ཕྱིས། །བླ་མའི་གསུང་ཡང་མ་དོར་བདག་ཉིད་ཀྱིས། །ཤེས་རབ་མིག་ཀྱང་ཅུང་ཟད་མ་བརྩུམ་སྟེ། །ཆོས་ལ་རང་བཟོ་མ་ཡིན་འདི་དབང་ཐོབ། །འགལ་བ་མཆིས་ན་མཁའ་འགྲོས་བཟོད་པར་མཛོད། །བདག་གིས་འདིར་འབད་བསོད་ནམས་རྒྱ་ཆེན་དེས། །ལུས་ཅན་ཀུན་གྱིས་བླ་མ་མཉེས་བྱེད་ཅིང༌། །བསོད་ནམས་ཡེ་ཤེས་ཚོགས་ནི་ཡོངས་རྫོགས་ནས། །སྐུ་གསུམ་བདག་ཉིད་སངས་རྒྱས་ཐོབ་པར་ཤོག །དོ་ཧ་མཛོད་ཀྱི་སྒོ་འབྱེད་པའི་སྒྲོན་མ་ལྷན་ཅིག་སྐྱེས་པའི་སྣང་བ་ཞེས་བྱ་བ། དགེ་སློང་བློ་གྲོས་སེང་གེས་སྦྱར་བ་རྫོགས་སོ།། །།
བླ་མ་དམ་པ་རྣམས་ལ་ཕྱག་འཚལ་ལོ། །ཚིགས་སུ་བཅད་པ་བཞི་བཅུ་པ་ལ་དོན་གསུམ། བློ་་་་ཇི་ལྟར་རླུང་གིས་ ཇི་ལྟར་འཁྲུལ་བའི་ཚུལ་དང༌། ལྷན་ཅིག་སྐྱེས་པའི་་་ཁྱིམ་དུ་མར་མེ་ གནས་ལུགས་ཀྱིས་ཁྱབ་པའི་དཔེ་དང༌། དོན་་་་་ཆུ་བོ་སྣ་ཚོགས་པ་ རྟོགས་པའི་ཚུལ་རབ་ཏུ་དབྱེ་བ་དང༌། འཕེལ་་་་་ཇི་ལྟར་ཆུ་འཛིན་ འགྲིབ་མེད་པའི་འབྲས་བུ་བསྟན་པའོ། །གཞི་ལམ་འབྲས་བུའི་ངོ་བོས་མདོར་བཞག་པ་དང༌། དབྱེ་བས་རྒྱས་པར་བཤད་པ་དང༌། དྲི་མ་མེད་པའི་་་་་སྲིད་པའི་འདམ་ཞེན་ སེམས་འཆིང་བ་དང་བྲལ་བས་སྐབས་ཀྱི་དོན་བསྡུ་བའོ། །དབྱེ་བས་རྒྱས་པར་བཤད་པ་ལ་གཉིས་ཏེ། རྣམ་གྲངས་སྤྱིར་བཤད་པ་དང༌། ལམ་དང་ལམ་མ་ཡིན་པའི་དབྱེ་བ་བྱེ་བྲག་ཏུ་བཤད་པའོ། །དང་པོ་ལ་བཞི་སྟེ། རྟེན་གང་ཟག་གི་རབ་ཏུ་དབྱེ་བ་དང༌། ཕྱག་རྒྱ་ཆེན་པོའི་ལམ་གཏན་ལ་དབབ་པ་དང༌། རྫུན་པར་སྣང་བ་འཁྲུལ་པའི་རྒྱུ་འབྲས་བསྟན་པ་དང༌། རྣམ་དག་གི་སེམས་ལ་གློ་བུར་གྱི་དྲི་མས་མ་གོས་པའི་དོན་ནོ། །དང་པོ་ལ་ལྔ། ཐབས་ལམ་གྱི་བདེ་བས་་་་་དམ་པའི་བདེ་བ་སྤངས་ བཅིངས་པའི་གང་ཟག་དང༌། འཁོར་བ་་་་་བྱོལ་སོང་དག་གིས་ སྡུག་བསྔལ་དུ་མི་ཤེས་པའི་བླུན་པོ་དང༌། སྡུག་བསྔལ་རྒྱུ་་་་་མཁས་པ་དག་ འབྲས་ལ་ཡིད་ཆེས་པའི་མཁས་པ་དང༌། ནམ་མཁའི་་་་་གཅིག་ཤོས་ནམ་མཁའི་ བདུད་རྩི་མྱོང་བའི་རྣལ་འབྱོར་པ་དང༌། གནས་མ་ཡིན་་་་གཞན་ནི་ཡུལ་རྣམས་ པ་ལ་ཆགས་པ་སྤངས་པ་དང༌། འཇིག་རྟེན་་་་་བ་གླང་རྐང་རྗེས་ གྱི་ཕུན་སུམ་ཚོགས་པ་ལ་སྒྲིབ་པའི་མཐར་ཐུག་ལ་ཆགས་པའི་གང་ཟག་དང་དྲུག་གིས་རྟེན་གྱི་གང་ཟག་རབ་ཏུ་དབྱེ་བ་དང༌། རྣམ་དག་ཡེ་ཤེས་་་་ཇི་ལྟར་རྒྱ་མཚོ་བ་ཚ་ སུ་བསྒྱུར་བས་ཡུལ་གྱི་མི་གོས་པའི་དཔེ་དང༌། བསམ་བརྗོད་་་་་བརྗོད་དུ་མེད་ན་སྡུག་བསྔལ་ ཀྱི་ཡུལ་ལས་འདས་པས་བདེ་ཆེན་གྱི་ས་ཐོབ་པ་དང༌། སྟོང་པ་དང་་་་་ཇི་ལྟར་སྤྲིན་གྱིས་ སྙིང་རྗེ་ཟུང་འཇུག་ལམ་གྱི་ངོ་བོ་དང༌། དེ་གང་ལ་བསྟན་པར་་་་ཇི་ལྟར་མེ་ཏོག་ན་ བྱ་བ་སྣོད་ཀྱི་ཁྱད་པར་བཞིས་ཕྱག་རྒྱ་ཆེན་པོའི་ལམ་བསྟན་ལ་དབབ་པ་དང༌། སྣ་ཚོགས་སེམས་་་་ཇི་ལྟར་མེ་ལོང་ངོས་ སྣང་བ་གཟུགས་བརྙན་ལྟ་བུ་དང༌། རྫུན་པས་དོན་བྱེད་་་་་མེ་ཏོག་དྲི་ནི་ པ་རྩམ་པ་ཁའི་མེ་ཏོག་ལྟ་བུ་དང༌། བག་ཆགས་་་་ཆུ་ལ་རླུང་གིས་ གོམས་པ་ལས་གྲུབ་པ་ཆུ་ལ་རྡོའི་གཟུགས་ལྟ་བུ་གསུམ་གྱིས་རྫུན་པར་སྣང་བ་འཁྲུལ་པའི་རྒྱུ་འབྲས་དང༌། དངོས་་་་་སེམས་གང་སེམས་དང༌། གནས་སྐབས་སུ་་་་འདམ་དུ་བཅུག་ན་ ཡོན་ཏན་མི་འབྱུང་བའི་རྒྱུ་དང༌། དེ་མ་་་་་གཅིག་དང་དུ་མས་ རྟོགས་པ་ལ་སྙིང་རྗེའི་ཡུལ་དུ་གྲུབ་པ་གསུམ་གྱིས་རྣམ་དག་གི་སེམས་ལ་གློ་བུར་གྱི་དྲི་མས་མ་གོས་པའི་དོན་ནོ། །ལམ་དང་ལམ་མ་ཡིན་པའི་དབྱེ་བ་བྱེ་བྲག་ཏུ་བཤད་པ་ལ་གཉིས་ཏེ། ཐབས་ལམ་གྱི་རྣམ་པར་རྟོག་པ་སྤང་བ་དང༌། ཕྱག་རྒྱ་ཆེན་པོའི་ལམ་འབྲས་བུ་དང་བཅས་པའོ། །དང་པོ་ལ་གསུམ་སྟེ། ཐབས་དང་ཤེས་རབ་ཀྱི་ཉམས་ཀྱི་མི་གྲོལ་བ་དང༌། རྨི་ལམ་་་་་རྨི་ལམ་བདེ་ལ་ གྱི་ཉམས་ཀྱི་མི་གྲོལ་བ་དང༌། ཕྱག་རྒྱ་བཞིའི་་་་ཨེ་བཾ་ཡི་གེས་ ཉམས་ཀྱི་མི་གྲོལ་བའོ། །དང་པོ་ལ་གཉིས་ཏེ། སོ་སོར་དགག་པ་དང༌། ཐུན་མོང་དུ་་་་རང་རིག་དེ་ཉིད་ དགག་པའོ། །དང་པོ་ལ་གཉིས་ཏེ། གཞན་ལུས་་་་ཁ་སྦྱོར་བདེ་ལ་ ཤེས་རབ་ལ་བརྟེན་ནས་མི་གྲོལ་བ་དང༌། རང་ལུས་ཐབས་ལྡན་ལ་བརྟེན་ནས་མི་གྲོལ་བའོ། །འདི་ལ་གཉིས་ཏེ། དཔེ་དང་དོན་གཉིས་་་་རླུང་གིས་གཞུ་ཇི་ལྟར་བྲལ་ ཀྱི་ཧཾ་ཞུ་བའི་ཉམས་ཀྱི་མི་གྲོལ་བ་དང༌། ལྕེའུ་་་་ཁ་ཅིག་ཚངས་ ཆུང་ནུས་པའི་ཉམས་ཀྱི་མི་གྲོལ་བའོ། །ཕྱག་རྒྱ་ཆེན་པོའི་ལམ་འབྲས་བུ་དང་བཅས་པ་ལ་གཉིས་ཏེ། ཁྱད་པར་གྱིས་མན་ངག་བརྡ་བཞིའི་ཆོས་བྱེ་བྲག་ཏུ་བཤད་པ་དང༌། ཐོས་བསམ་བསྒོམ་གསུམ་ཐུན་མོངས་ཀྱི་ལམ་འབྲས་བུ་དང་བཅས་པའོ། །དང་པོ་ལ་གཉིས་ཏེ། མདོར་་་་་ཀུན་རྫོབ་བདེན་ བསྟན་པ་དང༌། དྲན་མེད་་་་་་སེམས་ནི་དྲན་མེད་ སེངྒེ་རྣམ་པར་བརྩེ་བ་དང༌། དྲན་པ་་་་་དེ་ཡང་ཐམས་ཅད་སྒྱུ་ སྒྱུ་མ་ལྟ་བུའི་ཏིང་ངེ་འཛིན་དང༌། སྐྱེ་མེད་་་་སྣང་འདི་གསལ་ དཔའ་བར་འགྲོ་བའི་ཏིང་ངེ་འཛིན་དང༌། བློ་ལས་་་་ཡིད་ལ་མི་བྱེད་ འདས་པ་རྡོ་རྗེ་ལྟ་བུའི་ཏིང་ངེ་འཛིན་བཞིས་རྒྱས་པར་བཤད་པའོ། །ཐོས་བསམ་བསྒོམ་གསུམ་ཐུན་མོངས་ཀྱི་ལམ་འབྲས་བུ་དང་བཅས་པ་ལ་བཞི་སྟེ་། ཐོས་པ་དང་་་་་གཏི་མུག་མུན་ བསམ་པ་དང་་་་་ཇི་སྲིད་བློའི་ བླང་དོར་མེད་པའི་་་་མ་ཞེན་རང་བཞིན་ ཚུལ་དུ་བཞག་པ་དང༌། གྲུབ་་་་བློའི་དབྱེ་བས་ མཐའ་དྲི་མས་མ་བསླད་པ་དང༌། གསལ་་་་གསལ་བ་གང་ཞིག་ ཞིང་མི་གཡོ་བའི་ཚུལ་དུ་བཞག་པ་གསུམ་གྱི་བསྒོམ་པའི་མན་ངག་དང༌། ཡེ་ཤེས་་་་དགའ་བ་རྒྱས་པའི་ རྒྱས་པ་དང༌། སྐུ་་་་་དགའ་བ་བདེ་ ལྔ་གྲུབ་པ་དང༌། རང་དོན་་་་གང་གིས་གང་དུ་ གཞན་དོན་གཉིས་སུ་མེད་པ་གསུམ་གྱིས་འབྲས་བུ་བསྟན་པའོ། །དོ་ཧ་ཚིགས་སུ་བཅད་པ་བཞི་བཅུ་པའི་བསྡུས་དོན། དགེ་སློང་བློ་གྲོས་སེང་གེས་སྦྱར་བ་རྫོགས་སོ།། །།
བརྒྱུདུ་པའི་བླ་མ་རྣམས་ལ་ཕྱག་འཚལ་ལོ། །དོ་ཧ་བརྒྱད་ཅུ་པ་ལ་དོན་བཞི། གནས་ལུགས་གཏན་ལ་དབབ་པ་དང༌། ལམ་ཉམས་སུ་བླང་བའི་ཐབས་དང༌།མངོན་པར་གྲུབ་པའི་འབྲས་བུ་དང༌། རྒྱུ་འབྲས་ལ་སེམས་ཐག་བཅད་པའོ། །དང་པོ་ལ་དྲུག །འཁོར་བ་་་་་ཀྱེའོ་སྲིད་པས་ སྡུག་བསྔལ་རྒྱུ་འབྲས་ཀྱི་གནས་ལུགས་དང༌། ཁྱད་པར་་་་་སྤྱད་པས་མ་འོངས་ ལྔ་ལྡན་གྱི་ངོ་བོ་དང༌། སེམས་ཉིད་་་་་སེམས་ཉིད་རྣལ་མའི་ རྣལ་མ་རྟག་ཆད་ཀྱི་དྲི་མས་མི་བསླད་པ་དང༌། རྟོགས་པ་་་་བློའི་བཞག་པའི་ཆོས་ གྲོལ་བའི་ཡེ་ཤེས་ངོས་བཟུང་བ་དང་གསུམ་གྱི་དེ་བཞིན་ཉིད་ཡེ་ཤེས་ཀྱི་གནས་ལུགས་དང༌། མཐའ་གཉིས་་་་དངོས་པོར་རྟོགས་པ་ བྲལ་བ་ཕྱག་རྒྱ་ཆེན་པོའི་གནས་ལུགས་དང༌། སྐད་ཅིག་་་་དངོས་པོར་སྐྱེས་པ་ གྲོལ་བ་ཆོས་ཀྱི་སྐུའི་གནས་ལུགས་དང༌། ས་ལམ་་་་་ས་དང་ལམ་དང་ རོ་གཅིག་སྤང་བྱ་དང་གཉེན་པོ་གཉིས་སུ་མེད་པ་གཉུག་མ་ཡེ་ཤེས་ཀྱི་གནས་ལུགས་དང༌། འཁོར་འདས་་་་ས་དང་ཆུ་དང་མེ་དང་ རོ་གཅིག་ཆོས་ཀྱི་དབྱིངས་ཀྱི་གནས་ལུགས་དང༌། ལམ་ཉམས་སུ་བླང་བའི་ཐབས་ལ་ལྔ། གོལ་ས་བཅད་པའི་དོན་དུ་ཉེས་སྐྱོན་བསྟན་པ་དང༌། ཉམས་སུ་མྱོང་བར་བྱ་བའི་དོན་དུ་བསྒོམ་པ་བསྟན་པ་དང༌། སེམསས་ཐག་བཅད་པའི་ དནོ་དུ་ངོ་སྤྲོད་བསྟན་པ་དང༌། འཁྲི་བ་བཅད་པའི་དོན་དུ་སྤྱོད་པ་བསྟན་པ་དང༌། བྱིན་རླབས་འཇུག་པའི་དོན་དུ་བླ་མ་བརྟེན་པའི་ཐབས་བསྟན་པའོ། །དང་པོ་ལ་བཅུ། བརྩོན་་་་་ཀྱེ་མ་རང་གིས་རང་ འགྲུས་དང་མི་ལྡན་པའི་ཉེས་སྐྱོན་དང༌། འདོད་པའི་་་་ཀྱེ་མ་འདོད་པའི་དངོས་པོ་ ཡོན་ཏན་མ་སྤངས་པའི་ཉེས་སྐྱོན་དང༌། ཕྱག་རྒྱ་་་་་ཀྱེ་མ་རྒྱུ་དང་འབྲས་བུ་ ཆེན་པོ་རྒྱུ་འབྲས་གཉིས་སུ་མེད་པ་ལ་གཉིས་སུ་བརྟགས་པའི་ཉེས་སྐྱོན་དང༌། ཕྱག་རྒྱ་་་་ཀྱེ་མ་རང་བཞིན་བྲལ་བ་ ཆེན་པོར་བསྒོམ་བྱ་བསྒོམ་བྱེད་གཉིས་སུ་མེད་པ་ལ་གཉིས་སུ་བརྟགས་པའི་ཉེས་སྐྱོན་དང༌། བླ་མ་་་་་ཀྱེ་མ་བླ་མའི་ཞལ་གྱིས་བདུད་རྩིའི་ དང་གདམ་ངག་དུས་གསུམ་དུ་མ་བརྟེན་པའི་ཉེས་སྐྱོན་དང༌། སྡིག་པའི་་་་ཀྱེ་མ་རིན་ཆེན་དབང་ གྲོགས་པོ་དང་འཕྲད་པའི་ཉེས་སྐྱོན་དང༌། བླ་མ་་་་ཀྱེ་མ་དགེ་བའི་ དང་གདམས་ངག་སྤངས་པའི་ཉེས་སྐྱོན་དང༌། ཕྱག་རྒྱ་་་་ཀྱེ་མ་བརྡབ་པའི་ས་ལ་ ཆེན་པོ་བསྒོམ་པའི་དམ་ཚིག་དང་མི་ལྡན་པའི་ཉེས་སྐྱོན་དང༌། གནས་ལུགས་་་་ཀྱེ་མ་གནས་ལུགས་ རྟོགས་ནས་དམན་པའི་སྤྱོད་པ་བྱས་པའི་ཉེས་སྐྱོན་དང༌། སྤྲོས་པ་་་་ཀྱེ་མ་སྤྲོས་པ་རྣམས་དང་བྲལ་བ་ དང་བྲལ་བ་རང་གི་སེམས་མཐོང་ནས་སྤྲོས་པ་ལ་ཆེད་དུ་འབད་པའི་ཉེས་སྐྱོན་ནོ། །ཉམས་སུ་མྱོང་བར་བྱ་བའི་དོན་དུ་བསྒོམ་པ་བསྟན་པ་ལ་གསུམ། ཞི་གནས་དང་་་་བྱང་ཆུབ་སེམས་ཟིན་ ལྷག་མཐོང་སྐྱེ་བའི་རྒྱུ་མན་ངག་དང་བཅས་པ་དང༌། ཉམས་སུ་བླང་བའི་ཐབས་རྒྱས་པར་བཤད་པ་དང༌། བསྒོམ་་་་་མིག་ནི་མི་འཛུམ་ པ་ཉིད་དུ་གདམས་པས་མཇུག་བསྡུ་བའོ། །གཉིས་པ་ལ་བཞི། མདོ་རྒྱུད་་་་འོད་གསལ་བའི་ དང་སྦྱར་ཏེ་ངེས་ཤེས་བསྐྱེད་ལ་བསྒོམ་པ་དང༌། ཕྱི་ནང་་་་ཕྱི་དང་ནང་དུ་ལྟ་བ་ ལྟ་བ་མེད་པ་བསམ་ཡིད་དང་བྲལ་བར་བཞག་པ་དང༌། གཟའ་་་་རིན་ཆེན་བྲལ་བ་ གཏད་བྲལ་བ་ཆུ་བོ་ལྟ་བུར་བཞག་པ་དང༌། འདི་བྱ་་་འདུས་པའི་ཚོགས་སུ་ མེད་པར་རང་དགར་བཞག་པ་དང་གསུམ་གྱི་བཞག་ཐབས་བསྟན་པ་དང༌། འཁོར་འདས་་་་་སྒོམ་དང་བསྒོམ་བྱ་མེད་པར་ ཀྱི་ཆོས་ལ་རེ་དོགས་བཅད་པ་དང༌། ཡོན་ཏན་་་་བྱ་བ་མེད་པའི་ ངང་གིས་འཕེལ་བ་དང༌། ཉེས་པ་་་་ཞེ་འདོད་མེད་པའི་ མྱུར་དུ་ཞི་བ་དང་གཉིས་ཀྱི་མཉམ་པར་བཞག་པའི་དགོས་པ་བསྟན་པའོ། །གསུམ་པ་སེམས་ཐག་བཅད་པའི་དོན་དུ་ངོ་སྤྲོད་བསྟན་པ་ལ་གཉིས། རྡོ་རྗེ་ཡེ་ཤེས་་་་དཀྱིལ་འཁོར་བ་དང་སྦྱིན་ ཀྱི་གནས་ལུགས་ལམ་གཞན་ལ་མི་བརྟེན་པ་དང༌། ངོ་སྤྲོད་དངོས་སོ། །འདི་ལ་བདུན། གང་ལ་་་་གཅིག་གིས་གོ་བར་ནུས་པ་ མཚོན་པར་བྱ་བ་སྣོད་ཀྱི་ཁྱད་པར་དང༌། མཚོན་པར་་་་སྙིང་པོས་སྙིང་པོ་མཚོན་པ་ བྱེད་པ་པོ་བླ་མའི་ཁྱད་པར་དང༌། མཚོན་པར་་་་ནམ་མཁའ་ནོར་བུ་ཉི་མ་ བྱེད་པ་བརྡའི་ཁྱད་པར་དང་གསུམ་གྱི་སྣ་ཚོགས་རོ་གཅིག་ཏུ་ངོ་སྤྲད་པ་དང༌། ཆོས་ཉིད་་་་ལམ་སྦྱངས་པ་ལ་ སྐྱེ་མེད་དུ་ངོ་སྤྲད་པ་དང༌། ཞེན་མེད་་་་ཐ་མི་དད་པའི་ བདེ་ཆེན་དུ་ངོ་སྤྲད་པ་དང༌། སྣང་བ་་་་་སེམས་ལ་སྣོད་པའི་ གཟིགས་མོར་ངོ་སྤྲད་པ་དང༌། རང་སེམས་་་་་་ཐམས་ཅད་ཐམས་ཅད་དམ་པའི་ བླ་མར་ངོ་སྤྲད་པ་དང༌། ཡུལ་དྲུག་་་་བརྟུལ་ཞུགས་སྤྱོད་པའི་ དེ་བཞིན་ཉིད་དུ་ངོ་སྤྲད་པ་དང༌། འཁོར་འདས་་་་ཚོགས་ཀྱི་འཁོར་ལོ་ གཉིས་མེད་ཕྱག་རྒྱ་ཆེན་པོར་ངོ་སྤྲད་པའོ། །འཁྲི་བ་བརྩད་པའི་དོན་དུ་སྤྱོད་པ་བསྟན་པ་ལ་དྲུག །གསང་བ་་་་ཡེ་ཤེས་སྐྱེས་པའི་སྦྱོར་ རིག་པ་བརྟུལ་ཞུགས་ཀྱི་སྤྱོད་པ་དང༌། ཉམ་ང་་་་་རེས་འགའ་དུར་ཁྲོད་ མེད་པ་ཚོགས་ཀྱི་སྤྱོད་པ་དང༌། བྱིང་ན་་་་གླུ་གར་གླིང་བུ་ གསེང་བ་གཟེངས་བསྟོད་པའི་སྤྱོད་པ་དང༌། བརྒྱན་་་་རྒྱབ་ཏུ་ལ་བ་ དྲུག་ལྡན་པ་དུར་ཁྲོད་ཀྱི་སྤྱོད་པ་དང༌། ངག་བཅད་་་་གསང་ཆེན་སྙོན་པའི་ པ་ལྐུགས་པའི་སྤྱོད་པ་དང༌། ཚམ་ཚོམ་་་་བྱ་མེད་མི་བྱ་མེད་པའི་ མེད་པ་གླང་པོ་ཆེའི་སྤྱོད་པའོ། །བྱིན་རླབས་འཇུག་པའི་དོན་དུ་བླ་མ་བརྟེན་པ་ལ་གསུམ། རྣམ་རྟོག་་་་སྣ་ཚོགས་ཆོས་རྣམས་ དང་ཡེ་ཤེས་འབྱེད་པ་ངང་པ་ལྟ་བུར་ཤེས་པར་བྱས་ལ་བརྟེན་པ་དང༌། སྡུག་བསྔལ་་་་གཅིག་ཏུ་བསྡུས་པའི་ འཇོམས་པ་དཔའ་བོ་ལྟ་བུ་དང༌། ཟུག་རྔུ་་་་དོན་ལ་ལྟས་ནས་ འབྱིན་པ་སྨན་པ་ལྟ་བུ་དང༌། འཁོར་་་་འཁོར་བའི་རྒྱ་མཚོ་ལས་ བའི་རྒྱ་མཚོ་ལས་སྒྲོལ་བར་བྱེད་པ་མཉན་པ་ལྟ་བུ་དང༌། མ་རིག་་་་ཡེ་ཤེས་ཉི་མ་ པའི་མུན་པ་སེལ་བ་ཉི་མ་ལྟ་བུ་དང༌། རྣམ་རྟོག་་་་གསེར་འགྱུར་རྩི་ལྟར་ བདེ་ཆེན་དུ་བསྒྱུར་བ་གསེར་མཁན་ལྟ་བུ་དང༌། བཀའ་་་་ཐབས་ལ་མཁས་པས་ བཞིན་དུ་བསྡུབས་པ་ན་ཡོན་ཏན་འཁོར་འདས་བསྒྱུར་བའི་རྒྱལ་པོ་བརྟེན་པ་ལྟ་བུ་དང་བདུན་གྱིས་བརྟེན་པར་འོས་པའི་དཔེ་དང༌། བློའི་་་་ཆུ་བོ་ལྟ་བུའི་ རྣམ་པ་གནས་བསྒྱུར་བ་དང༌། སྣང་བ་་་་སེམས་དང་སེམས་ལས་ དགེ་བའི་བཤེས་གཉེན་དུ་འགྱུར་བ་དང༌། ཡེ་ཤེས་་་་་རྒྱུད་རྣམས་ཀུན་ནས་ རིག་པར་བྱེད་པ་དང༌། ཤེས་རབ་་་་་སྣ་ཚོགས་ཆོས་ སྐྱེད་པར་བྱེད་པ་དང༌། ཉོན་མོངས་་་་་ཉོན་མོངས་པ་ པ་མཆོག་ཏུ་བསྒྱུར་བ་དང་ལྔས་བརྟེན་པར་འོས་པའི་རྒྱུ་མཚན་དང༌། སྐབས་ཀྱི་་་་་་དེ་ཕྱིར་ དོན་བསྡུ་བའོ། །འབྲས་བུ་མངོན་པར་གྲུབ་པ་ལ་བཞི། ཐབས་་་་་ཐབས་དང་ ཤེས་རབ་གཉིས་སུ་མེད་པའི་ངོ་བོ་དང༌། གོམས་་་་་ཟླ་བ་རྒྱས་འདྲ་ པས་ཐོབ་པའི་དཔེ་དང༌། རྒྱུའི་་་་་དངོས་གྲུབ་ཀུན་གྱི་ རྩ་བ་བླ་མ་ཡིན་པ་དང༌། འབྲས་བུ་དངོས་སོ། །འདི་ལ་གཉིས། མཐར་ཐུག་གི་འབྲས་བུ་དང༌། གནས་་་་་སྐྱེས་བུ་ སྐབས་ཀྱི་འབྲས་བུའོ། །དང་པོ་ལ་གཉིས། བསྟན་པ་་་་་བདེ་བར་ དང༌། བཤད་པ་་་་་སྒྲོ་བསྐུར་ གཉིས་ཀྱི་ལུང་གི་རྗེས་སུ་འབྲངས་ནས་སྐུ་ལྔར་དབྱེ་བ་དང༌། གཉིས་པ་ལ་ལྔ། རྒྱུ་བསྐྱེད་པར་་་ འབྲས་གཉིས་སུ་མེད་པ་ཐུན་མོང་གི་དོན་དང༌། གཟུགས་སྐུའི་མཚན་ཉིད་དང༌། འབྲས་བུ་་་་་བསམ་དུ་མེད་པའི་ ལམ་དུ་བྱེད་ཚུལ་དང༌། གཙོ་བོ་་་་་གཞན་དོན་ དང་ཕལ་པ་རྣམ་པར་དབྱེ་བ་དང༌། ཆོས་སྐུའི་་་་་གྲོས་ལ་མཚན་ཉིད་དོ། །གཉིས་པ་ལ་གཉིས་ཏེ། རྒྱུའི་་་་་སྨོན་ལམ་སྙིང་རྗེའི་ ཁྱད་པར་དང༌། ལོངས་སྤྱོད་་་་་བུམ་པ་བཟང་པོ་ རྫོགས་པའི་སྐུ་དང༌། སྤྲུལ་པའི་་་་་གདུལ་བྱ་རྣམས་ སྐུ་གཉིས་ཀྱི་ངོ་བོའི་ཁྱད་པར་རོ། །རྒྱུ་འབྲས་ལ་སེམས་ཐག་བཅད་པ་ལ་བཞི། གསང་བའི་་་་་སྐུ་དང་གསུང་དང་ དོན་རྟོགས་པ་ལ་རྣམ་རྟོག་གི་གནས་མེད་པ་དང༌། ཐར་པ་འདོད་པས་འཛིན་པའི་གནས་སྤངས་པ་དང༌། སྙིང་པོའི་་་་་ཕྱི་རོལ་ དོན་རྟོགས་པས་བཅུ་བཞིའི་ས་ཐོབ་པ་དང༌། ཡོངས་སུ་་་་་རྣལ་འབྱོར་ཡེ་ཤེས་གང་ རྫོགས་པའི་བསྔོ་བའོ། །གཉིས་པ་ལ་གསུམ། དགེ་སྡིག་་་་་ལས་རྣམས་ གི་ལས་ཀྱི་འཁོར་བ་མཐོ་དམན་དུ་ལྟུང་བ་དང༌། དམིགས་་་་་རྟོག་གེས་གོས་ པས་ཐར་པ་སྒྲིབ་པ་དང༌། གཉིས་ཀྱི་འཛིན་པའི་ཉེས་དམིགས་དང༌། འབྲས་བུ་རང་ལ་གནས་པས་རེ་དགོས་ཀྱི་གདུང་བ་བཅད་པ་དང༌། རྒྱུ་འབྲས་་་་་་རྒྱུ་དང་འབྲས་བུར་ གཉིས་སུ་མེད་པས་རྩལ་མི་དགོས་པ་དང་གཉིས་ཀྱི་དེ་གྲོལ་བར་བྱེད་པའི་མན་ངག་དང༌། གསང་སྔགས་་་་་དམ་པ་བརྟེན་ནས་ ཀྱི་བརྩོལ་བས་མི་གྲོལ་བ་དང༌། མཚན་ཉིད་་་་་ལྔ་རིག་ པའི་རྟོག་དཔྱོད་ཀྱི་མི་གྲོལ་བ་དང་གཉིས་ཀྱི་ལམ་གཞན་གྱི་མི་གྲོལ་བའོ། །དོ་ཧ་བརྒྱད་ཅུ་པའི་བསྡུས་དོན་དགེ་སློང་བློ་གྲོས་སེང་གེས་སྦྱར་བ་རྫོགས་སོ།། །།
གཅིག་ཆར་གྲོལ་བ་མཆོག་གི་སྐལ་བ་ཅན། །
དཔལ་ལྡན་ས་ར་ཧའི་ཞབས་བཏུད་དེ། །
ཐབས་གཞན་མ་བརྟེན་བླ་མའི་དྲིན་གྱི་སུ། །
རྟོགས་གྱུར་དོ་ཧའི་བསྡུས་དོན་བྲི་བར་བྱ། །
ཚིགས་སུ་བཅད་པ་བརྒྱ་དྲུག་ཅུ་པ་ལ་དོན་བཞི་སྟེ། ལམ་གཞན་གྱི་རྣམ་པར་རྟོག་པ་སྤངས་པ་དང༌། སྟོང་པ་་་་་་སྙིང་རྗེ་དང་བྲལ་སྟོང་པ་ དང་སྙིང་རྗེ་ཟུང་འཇུག་ཏུ་ལམ་གྱི་ངོ་བོས་མདོར་བསྟན་པ་དང༌། སྟོང་པ་དང་སྙིང་རྗེ་བྱེ་བྲག་ཏུ་རྒྱས་པར་བཤད་པ་དང༌། གཉིས་ག་ལ་མངོན་པར་གྲུབ་པས་འབྲས་བུ་མཇུག་བསྡུ་བའོ། །དང་པོ་ལ་གཉིས། སོ་སོར་དགག་པ་དང༌། ཐུན་མོང་་་་་མར་མེ་གཅིག་དགོས་ དུ་དགག་པའོ། །དང་པོ་ལ་གཉིས། ཕྱི་རོལ་མུ་སྟེགས་བྱེད་ཀྱི་ལུགས་དགག་པ་དང༌། ནང་པ་སངས་རྒྱས་པའི་ལུགས་དགག་པའོ། །དང་པོ་ལ་གཉིས། རིགས་་་་་དེ་ཉིད་མི་ཤེས་ བྱེད་སྨྲ་བའི་ལུགས་དང༌། དབྱུ་གུ་པའི་་་་་་དབྱུག་གུ་ ལུགས་དང༌། ཐལ་་་་་ཨ་རའི་ཐལ་བ་ གོས་པའི་ལུགས་དང༌། གཅེར་བུ་་་་་སེན་མོ་རིང་ཞིང་ པའི་ལུགས་དང་བཞིས་སྤྱོད་པ་སོ་སོར་དགག་པ་དང༌། ཐུན་མོང་་་་་མདའ་བསྣུན་ན་རེ་ དུ་དགག་པའོ། །ནང་པའི་ལམ་གྱི་རྣམ་རྟོག་སྤང་བ་ལ་གཉིས། སོ་སོར་དག་པ་དང༌། ཐུན་མོང་་་་་ལྷན་ཅིག་ དུ་དགག་པའོ། །དང་པོ་ལ་གཉིས། རྒྱུ་མཚན་་་་་བདེ་བ་དེ་ཉིད། ཉིད་ཐེག་པ་དང༌། འབྲས་བུ་་་་་གཞན་ཡང་དཀྱིལ་འཁོར་ གསང་སྔགས་རྡོ་རྗེ་ཐེག་པའོ། །སྟོང་པ་ཉིད་བྱེ་བྲག་ཏུ་བཤད་པ་ལ་གཉིས། ཞེན་པ་་་་་ཀྱེ་ལགས་གང་སྨྲས་ སྤང་བའི་ཕྱིར་གདམས་པ་དང༌། རྟོགས་པ་་་་་རྟོགས་པར་གྱུར་ན་ ངེས་པའི་དོན་བྱེ་བྲག་ཏུ་བཤད་པ་དང༌། དེའི་རྐྱེན་་་་་དེ་མི་མཚོན་པའི་ བླ་མ་ལ་རག་ལས་པ་དང༌། བླ་མས་་་་་བླ་མས་སྨྲས་པ་ བསྟན་པའི་དོན་མངོན་དུ་གྱུར་པའི་དཔེ་དང་བཞིས་ངོ་བོ་མདོར་བསྟན་པ་དང༌། དབྱེ་བ་རྒྱས་པར་བཤད་པའོ། །འདི་ལ་ལྔ། འཇིག་རྟེན་གྱི་་་་་གཉུག་མའི་རང་བཞིན་ རྣམ་པར་རྟོག་པ་སྤང་བ་དང༌། བསམ་གཏན་གྱི་དྲི་མ་སྤང་བ་དང༌། སེམས་རྩ་བཅད་པའི་གདམས་ངག་དང༌། འཆིང་གྲོལ་གྱི་རྣམ་པར་བཞག་པ་སྤྱིར་བསྟན་པ་དང༌། གྲོལ་བར་བྱེད་པའི་ཐབས་བྱེ་བྲག་ཏུ་བཤད་པའོ། །གཉིས་པ་ལ་གཉིས། དངོས་དང༌། དྲི་མ་མེད་པའི་ལམ་ཉམས་སུ་བླང་བའི་ཐབས་སོ། །དང་པོ་ལ་བཞི། མངོན་་་་་གལ་ཏེ་མངོན་ གྱུར་ལྐོག་གྱུར་ལ་དམིགས་སུ་མི་རུང་བ་དང༌། སྣོད་དུ་་་་་གང་ཞིག་བླངས་ནས་ མ་གྱུར་པ་ལ་ཐུགས་རྗེ་སྐྱེ་བའི་རྣམ་པ་དང༌། ཆོས་ཉིད་་་་་བསམ་གཏན་བྲལ་ བསམ་གཏན་གྱི་ཡུལ་མ་ཡིན་པ་དང༌། སྐབས་་་་་རང་བཞིན་དག་ ཀྱི་དོན་བསྡུ་བའོ། །ལམ་ཉམས་སུ་བླང་བའི་ཐབས་ལ་བདུན། ཚོགས་་་་་ཟ་ཞིང་མཐུང་ལ་ ཀྱི་འཁོར་ལོའི་སྤྱོད་པ་དང༌། མཉམ་ཉིད་་་་་གཉིས་སུ་མི་བྱ་ རྟོགས་པའི་ལྟ་བ་དང༌། དབང་པོ་་་་་དབང་པོ་གང་དུ་ རང་ལོག་གི་རྣལ་འབྱོར་དང༌། འཆི་བ་་་་་་ཡིད་ནི་གར་འཆི། དམིགས་མེད་ཀྱི་ཡེ་ཤེས་དང༌། འཁོར་འདས་་་་་དངོས་དང་དངོས་ རོ་གཅིག་གི་བསམ་གཏན་དང༌། བརྗོད་་་་་་བླ་མ་དམ་པའི་ དུ་མེད་པའི་དོན་དང༌། མཐོང་བ་་་་་གདོད་ནས་དག་པ་ མེད་པའི་དཔེའོ། །སེམས་རྩ་བ་བཅད་པའི་གདམ་ངག་ལ་བཞི། ང་རྒྱལ་་་་་་གཉུག་མའི་ཡིད་ ཅན་གྱི་གཉུག་མའི་དོན་མི་རྟོགས་པ་དང༌། རྨོངས་པའི་་་་་འཇིག་རྟེན་མུ་ བསམ་གཏན་ལ་ཡེ་ཤེས་མི་འཆར་བ་གཉིས་ཀྱིས་ལམ་གྱི་དྲི་མ་བསལ་བ་དང༌། གཞི་སྐྱེ་་་་་གཉུག་མའི་རང་བཞིན་ འགག་གནས་གསུམ་དུས་གསུམ་རྩ་བ་དང་བྲལ་བ་དང༌། སེམས་ཀྱི་་་་་འཁོར་བའི་ ངོ་བོ་འཁོར་འདས་གཉིས་མེད་དགེ་སྡིག་གི་མཚན་མ་དང་བྲལ་བ་དང༌། ལམ་་་་་གཉུག་མའི་ཡིད་ནི་ གཞན་ལ་མ་བརྟེན་པར་བླ་མ་ལས་ངེས་པར་བརྗོད་པའོ། །འཆིང་གྲོལ་གྱི་རྣམ་པར་བཞག་པ་སྤྱིར་བསྟན་པ་ལ་གསུམ། གྲོལ་བ་སེམས་ལས་གཞན་མེད་པ་དང༌། འཁོར་འདས་གཉིས་ཀའི་ས་བོན་སེམསས་ཉིད་ཡིན་པ་དང༌། དེ་ལྟར་ངེས་པའི་དནོ་བསྡུ་བའོ། །གྲོལ་བར་བྱེད་པའི་ཐབས་བྱེ་བྲག་ཏུ་བཤད་པ་ལ་གསུམ། རྒྱུ་ལ་བསྐྱེད་པ་བསྒོམ་པའི་མན་ངག་དང༌། རྟོགས་པ་ལྟ་བའི་མན་ངག་དང༌། ལྟ་བསྒོམ་གཉིས་སུ་མེད་པ་ཟུང་འཇུག་གི་མན་ངག་གོ །དང་པོ་ལ་ལྔ། ཕྱག་རྒྱ་ཆེན་པོ་བསྒོམ་པའི་ལམ་དངོས་དང༌། རྩ་་་་་རླུང་བཅིངས་པ་ལ་ རླུང་གི་རྣམ་པར་རྟོག་པ་སྤོང་བ་དང༌། རྟོགས་པའི་ཆེ་བ་བརྗོད་པ་དང༌། གནས་་་་་ཞིང་ཀུན་གནས་དང་ གཞན་ལ་ཞེན་པ་སྤོང་བ་དང༌། རེ་དགོས་་་་་དགེ་བ་ངའི་ངེས་པར་ ཀྱི་གདུང་བ་བཅད་པར་གདམས་པའོ། །དང་པོ་ལ་གསུམ།སེམས་བཟུང་བའི་མན་ངག་དང༌། གློད་པའི་་་་་་འཇུར་བུས་བཅིངས་པ་ནི་ མན་ངག་དང༌། བླ་མའི་དྲུང་དུ་སེམས་ཐག་བཅད་པར་གདམས་པའོ། །དང་པོ་ལ་དྲུག །ནམ་མཁས་་་་་་སེམས་ནི་ནམ་མཁའ་ མཚོན་པའི་ཞི་གནས་དང༌། རྣམ་རྟོག་་་་་ཡིད་དེ་གར་ གྲོལ་བའི་ཞི་གནས་དང༌། བདེ་ཆེན་་་་་་རླུང་དང་མེ་དང་ ཐོབ་པའི་འབྲས་བུ་དང་གསུམ་གྱིས་ཞི་གནས་ལ་བརྟེན་ནས་རྟོགས་པའི་ཚུལ་དང༌། གྲུབ་མཐའི་་་་་་ཁྱིམ་དང་ རྟོག་དཔྱོད་ཀྱིས་མི་གྲོལ་བར་བསྟན་པ་དང༌། ཐ་མལ་་་་་་སྲོག་ཆགས་ འཇིག་རྟེན་པའི་ཤེས་པས་མི་གྲོལ་བར་བསྟན་པ་དང་གཉིས་ཀྱིས་ལམ་གཞན་གྱི་མི་གྲོལ་བར་བསྟན་པ་དང༌། གྲོལ་བའི་་་་་་ཐམས་ཅད་ ཡེ་ཤེས་ངོས་བཟུང་བ་དང༌། མ་་་་་ཁར་སང་དེ་ རྟོགས་པའི་ཉེས་དམིགས་ཉམས་པའི་ཆ་དང་མཐུན་པ་དང༌། རྟོགས་པའི་་་་་་བྱ་བ་བྱེད་དང་ ཆེ་བ་འཆིང་གྲོལ་དང་བྲལ་བ་དང༌། ཐ་སྙད་་་་་ཡི་གེ་མེད་ལ་ ལ་བརྟེན་ནས་རྟོགས་པ་སྲིད་པ་ཙམ་མི་འགག་པའོ། །རྟོགས་པའི་ཆེ་བ་བརྗོད་པ་ལ་གཉིས། ལུས་་་་་གང་ཚེ་ཡིད་ནི་ ཀྱི་འཆིང་བ་གཅོད་པ་དང༌། ཆོས་ཉིད་་་་་གང་ཚེ་ལྷན་ཅིག་ རོ་གཅིག་ཏུ་རྟོགས་པའི་དཔེའོ། །རྟོགས་པ་ལྟ་བའི་མན་ངག་ལ་གཉིས། ཕྱི་རོལ་་་་་གང་དུ་ཚངས་པའི་ མུ་སྟེགས་བྱེད་ལ་གདམས་པ་དང༌། རྒྱུ་མཚན་ཉིད་་་་་ཀྱེ་ཧོ་བུ་ཉོན་ ལ་གདམས་པ་གཉིས་ཀྱི་གཞན་ལ་གདམས་པ་དང༌། བསམ་གཏན་་་་བློ་ནི་རྣམས་འགགས་ གྱི་འཆིང་བ་ཆད་པ་དང༌། སྐྱེ་མེད་་་་་དངོས་པོར་སྐྱེས་པ་ ཀྱི་རང་བཞིན་རྟོགས་པ་དང༌། སེམས་་་་་མཐོང་དང་ཐོས་དང་ ཀྱི་ངོ་བོ་མཐོང་བ་དང་གསུམ་གྱི་རང་གི་ལུགས་བརྗོད་པའོ། །ལྟ་སྒོམ་གཉིས་སུ་མེད་པ་ཟུང་འཇུག་གི་མན་ངག་ལ་གཉིས། དབྱེ་བ་རྒྱས་པར་བཤད་པ་དང༌། ཉམས་སུ་བླང་བྱ་མདོར་བསྡུས་ནས་བསྟན་པའོ། །དབྱེ་བ་རྒྱས་པར་བཤད་པ་ལ་དྲུག །དམ་པའི་་་་་་གང་ཞིག་ རྗེས་སུ་མ་འབྲངས་བ་དང༌། འབྲངས་བའི་་་་་བླ་མས་ ཡོན་ཏན་གཉིས་ཀྱི་དམ་པའི་རྗེས་སུ་འབྲང་བ་དང༌། ལྟ་བསྒོམ་སྤྱོད་འབྲས་ཀྱི་མན་ངག་དང༌། ཡུལ་ལ་ཞེན་པ་སྤོང་བར་གདམས་པ་དང༌། རྣམ་རྟོག་དང་ཆོས་ཉིད་རོ་གཅིག་ལ་བསླབ་པ་དང༌། རང་གཞན་གྱི་གྲུབ་མཐའི་ཁྱད་པར་གཏན་ལ་དབབ་པ་དང༌། ལམ་དང་འབྲས་བུའི་རྣམ་པར་བཞག་པ་རྒྱས་པར་བཤད་པའོ། །ལྟ་སྒོམ་སྤྱོད་འབྲས་ཀྱི་མན་ངག་ལ་ལྔ། གང་ཚེ་་་་་ འཛིན་པ་མེད་པའི་སྤྱོད་པ་དང༌། དབྱེ་བ་་་་་ བླང་དོར་མེད་པའི་བསམ་གཏན་དང༌། ཆོས་ཉིད་རྟོགས་པའི་ལྟ་བ་དང༌། སེམས་ཐག་་་་་གླང་ཆེན་ ཆོད་པའི་སྤྱོད་པ་དང༌། དགོས་འདོད་འབྱུང་བའི་འབྲས་བུའོ། །གསུམ་པ་ལ་གཉིས། གུས་པས་་་་་བླ་མའི་ལུང་ལས་ རྙེད་པའི་དཔེ་དང༌། བརྗོད་་་་་་ཁ་དོག་ དུ་མེད་པའི་དཔེ་དང༌། མཚན་མ་་་་་དངོས་དང་ གྲོལ་བའི་དོན་དང་གསུམ་གྱི་ངོ་བོས་མདོར་བསྟན་པ་དང༌། བརྟགས་་་་་དེ་ལྟར་ པའི་གྲུབ་མཐའ་འཇིག་པ་དང༌། ཆོས་་་་་ཁྱིམ་ན་ ཉིད་རྟོག་སྤྱོད་ཀྱི་ཡུལ་མ་ཡིན་པ་དང༌། ཡུལ་གྱི་་་་་ལྷ་ལ་མཆོད་པ་ མི་གོས་པ་དང༌། ལམ་་་་་ལྷ་ལ་མཆོད་པ་ གཞན་གྱི་འཆིང་བ་མི་ཆོད་པ་དང༌། འཆི་བས་་་་་མིག་ནི་ མི་འཇིགས་པ་དང༌། རང་་་་་ཅི་སྲིད་ བཞིན་འགྲོ་འོང་མེད་པའི་དོན་རྟོགས་པ་དང༌། ཐ་སྙད་་་་་གང་ཞིག་ མཁན་གྱི་གཉུག་མའི་དོན་མི་རྟོགས་པ་དང་བདུན་གྱི་དབྱེ་བ་རྒྱས་པར་བཤད་པའོ། །དགོས་འདོད་འབྱུང་བའི་འབྲས་བུ་ལ་གསུམ། འཆི་བས་་་་་གསོན་པོ་ མི་འཇིགས་པའི་དགོས་པ་དང༌། གཏེར་གཞན་་་་་བླ་མས་ ལས་ཁྱད་པར་དུ་འཕགས་པའི་དགོས་པ་དང༌། ཡུལ་སེམས་་་་་ཡུལ་གྱི་ རྣམ་པར་དག་པའི་དགོས་པའོ། །ཡུལ་ལ་ཞེན་པ་སྤོང་བ་ལ་གཉིས། འཁྲུལ་པའི་་་་་ཐག་པ་ནག་པོ་ སྣང་བ་སྐྲག་པའི་ཡུལ་མ་ཡིན་པའི་དཔེ་སྤོང་བར་གདམས་པ་དང༌། ཡུལ་ལ་་་་་གྲོགས་དག་ ཞེན་པས་འཆིང་བའི་དཔེ་སྤོང་བར་གདམས་པའོ། །རྣམ་རྟོག་དང་ཆོས་ཉིད་རོ་གཅིག་ཏུ་སློབ་པ་ལ་ལྔ། རྣམ་རྟོག་་་་་གང་ཞིག་ དང་ཆོས་ཉིད་དབྱེར་མེད་པ་ཆུ་དང་རླབས་ལྟ་བུ་དང༌། འཁོར་འདས་་་་་་སྲིད་དང་ རང་བཞིན་མཉམ་པ་ནམ་མཁའ་ལྟ་བུ་དང༌། རྣམ་རྟོག་་་་་་གང་ཞིག་ རྟེན་དེ་ཆོས་ཉིད་དུ་ཐིམ་པ་ཉི་ཟེར་གྱི་རྡུལ་ལྟ་བུ་དང༌། སྐྱོན་དང་་་་་་ཅི་ལྟར་ ཡོན་ཏན་དབྱེར་མེད་པ་ཆུ་ལ་ཆུ་བཞག་པ་ལྟ་བུ་དང༌། སྣང་སྟོང་་་་་རྨོངས་པ་ དབྱེར་མེད་དུ་རྟོགས་པས་སྣང་བ་རང་སར་གྲོལ་བ་ནགས་ལ་མཆེད་པའི་མེ་ལྕེ་ལྟ་བུའོ། །རང་གཞན་གྱི་གྲུབ་མཐའི་ཁྱད་པར་གཏན་ལ་དབབ་པ་ལ་གསུམ། ཡང་དག་་་་་་གལ་ཏེ་ པའི་རྟོགས་པ་སྤོང་བ་དང༌། འདྲ་གཉིས་་་་་དེ་ལྟར་ ནོར་བ་བརྟག་པ་དང༌། མཁས་པའི་་་་་་ཅི་ལྟར་ ཁྱད་པར་ངོས་བཟུང་བ་དང༌། ཕྱག་རྒྱ་་་་་ཀ་ལ་ཀུ་གཉིས་ ཆེན་པོ་ཚིག་གི་ཡུལ་མ་ཡིན་པ་དང༌། ཐོས་བསམ་་་་་་ཁྱིམས་ གྱི་ལྟ་བས་བདེ་ཆེན་གྱི་དོན་མི་རྟོགས་པ་དང༌། རྣམ་རྟོག་་་་་བདེ་སང་ གྲོལ་བའི་ཡེ་ཤེས་ལ་བསྒོམ་དང་མི་བསྒོམ་གཉིས་སུ་མེད་པ་དང་དྲུག་གིས་རྣམ་གྲངས་སྤྱིར་བསྟན་པ་དང༌། མཚོན་ལུགས་་་་་ཡུལ་གྱི་ བྱེ་བྲག་ཏུ་བཤད་པ་དང༌། གྲུབ་མཐའ་་་་་ལྷན་ཅིག་ བྱེ་བྲག་ཏུ་བཤད་པ་དང་གཉིས་ཀྱིས་མཚན་ཉིད་བཤད་པ་དང༌། རྙོག་པ་་་་་རྦ་རླབས་མེད་པའི་ མེད་པའི་བསམ་གཏན་དང༌། ཆོས་ཉིད་་་་་གང་ཡང་གཉིས་པོ་ རྟོགས་པའི་འབྲས་བུ་དང༌། མཉམ་་་་་གང་ཚེ་ རྗེས་བཤྲེ་བའི་མན་ངག་དང་གསུམ་གྱི་རང་གི་ལུགས་བྱེ་བྲག་ཏུ་བཤད་པའོ། །ལམ་དང་འབྲས་བུའི་རྣམ་པར་བཞག་པ་རྒྱས་པར་བཤད་པ་ལ་གཉིས། སྐུ་ལྔ་ལམ་དང་བཅས་པ་རྒྱས་པར་བཤད་པ་དང༌། རང་གྲོལ་་་་་ཀྱེ་ཧོ་ བདེ་བ་ཆེན་པོ་ལ་གནས་པས་སྐབས་ཀྱི་དོན་བསྡུ་བའོ། །དང་པོ་ལ་ལྔ། དངོས་དང་་་་་་ང་ཡི་ དེ་ཐོབ་་་་་བདག་པོ་ པའི་ཐབས་གཉིས་ཀྱི་དཔེ་བྲལ་ཆོས་ཀྱི་སྐུ་དང༌། ལོངས་སྤྱོད་་་་་སྒྱུ་མའི་ རྫོགས་པའི་སྐུ་ཟླ་བ་ཆུ་འཛག་དང༌། ཡི་གེས་་་་་་ཡི་གེ་མེད་ལ་ དོན་མ་རྟོགས་པ་གདོལ་པའི་རིགས་བྱེད་ལྟ་བུ་དང༌། དུས་གསུམ་་་་་དང་པ་ རྩ་བཞི་བྲལ་བའི་གྲངས་དང་བཅས་པ་དང༌། དམིགས་སུ་་་་་ལུས་མེད་ མེད་པ་དོན་གྱི་ལུགས་དང༌། རྟོགས་པར་་་་་སྒྲུབ་ཡིག་བཞི་ལ་ བྱེད་པའི་ཐབས་སྒྲུབ་ཡིག་བཞི་དང༌། ལས་ཀྱི་་་་་མུས་ ཕྱག་རྒྱ་ལས་མ་རྟོགས་པ་དང༌། གཉུག་མ་་་་་་གྲོགས་དག་ ཉམས་སུ་མྱོང་བས་རྟོགས་པ་དང་དྲུག་གི་ངོ་བོ་ཉིད་ཀྱི་སྐུ་གདོལ་པའི་རིགས་བྱེད་ལྟ་བུ་དང༌། བདེ་བ་་་་་མུན་ནག་ ཆེན་པོའི་སྐུ་ཟླ་བའི་ནོར་བུ་དང༌། སྤྲུལ་པའི་་་་་་སྡུག་བསྔལ་ སྐུ་ཉི་ཀ་གཟའ་སྐར་རོ། །གཉིས་སུ་བླང་བྱ་མདོར་བསྡུས་ནས་བསྟན་པ་ལ་གཉིས། གནས་སྐབས་ཀྱི་ལམ་བསྒོམ་པ་ལ་བསླབ་པ་དང༌། མཐར་ཐུག་་་་་གང་བསྒོམ་པ་ བསྒོམ་དུ་མེད་པར་ཐག་བཅད་པའོ། །དང་པོ་ལ་གཉིས། རྣམ་རྟོག་་་་་སེམས་ཀྱི་ རྒྱ་ཡན་སྣང་སྟོང་དབྱེར་མེད་ལ་བསླབ་པ་དང༌། འཁོར་འདས་་་་་་གང་ཞིག་ དབྱེར་མེད་རང་བཞིན་རོ་གཅིག་ཏུ་བསླབ་པ་དང༌། དམིགས་བཅས་་་་་་ཡིད་ཀྱི་ དང་དམིགས་མེད་མཐའ་གཉིས་དབྱེར་མེད་དུ་བསླབ་པ་དང༌། རྟོགས་པ་་་་་རབ་ཏུ་ རང་ཤར་གྱི་ཐབས་བླ་མ་ལ་བརྟེན་པ་ལ་བསླབ་པ་དང༌། དྲན་པ་་་་་ནགས་སུ་ རྒྱུན་ཆགས་སུ་དུས་གསུམ་དབྱེར་མེད་དུ་བསླབ་པ་དང༌། གནས་པ་་་་་ཅི་ལྟར་ དང་འཕྲོ་བ་སེམས་སུ་དབྱེར་མེད་པ་ཆུ་དང་ཆུ་བུར་ལྟ་བུར་བསླབ་པ་དང་དྲུག་གི་ལམ་བསྒོམ་པ་ལ་བསླབ་པ་དངོས་དང༌། མཇུག་་་་་དེ་ལྟར་ བསྡུ་བའོ། །གཉིས་པ་མངོན་པར་གྲུབ་པའི་འབྲས་བུ་མཇུག་བསྡུ་བ་ལ་གསུམ། བསྒྲུབ་པའི་་་་་བདག་དང་ རྟེན་རང་བཞིན་རྣམ་དང༌། དེ་ཡོངས་སུ་གྲུབ་པའི་འབྲས་བུ་དང༌། ཞེན་པ་སྤོངས་་་་་ གང་ཞིག་པས་སྐབས་ཀྱི་དོན་བསྡུ་བའོ། །གཉིས་པ་ལ་གསུམ། སྙིང་རྗེའི་་་་་གཉིས་མེད་ འབྲས་བུ་གཞན་དོན་འབྱུང་བའི་ཚུལ་དང༌། སྙིང་རྗེ་་་་་་སྟོང་པའི་ དང་བྲལ་བས་གཞན་དོན་མི་འབྱུང་བའི་ཚུལ་དང༌། སྟོང་པ་དང་སྙིང་རྗེ་ཟུང་འཇུག་གིས་འཁོར་འདས་ཀྱི་མཐའ་ལས་གྲོལ་བའོ། །རྣལ་འབྱོར་གྱི་དབང་ཕྱུག་དཔལ་ས་ར་ཧའི་གླུའི་དོན་བསྡུས་པ་དགེ་སློང་བློ་གྲོས་སེང་གེས་སྦྱར་བ་རྫོགས་སོ།། །།
བླ་མ་དམ་པ་རྣམས་ལ་ཕྱག་འཚལ་ལོ། །འདིར་བྲམ་ཟེ་ཆེན་པོའི་གཞུང་གསུམ་སྟོང་ཐུན་དང་ངོ་སྤྲད་པ་ལ་གཉིས་ཏེ། ཉམས་སུ་བླང་བའི་ཆོས་གསུམ་དང༌། སྒྲོ་འདོགས་གཅོད་པའི་ཆོས་བརྒྱད་ཡིན་པ་ལས་དང་པོ་ལ་གསུམ། བརྟེན་དང༌། བརྡ་དང༌། འབྲས་བུའོ། །བརྟེན་ལ་གསུམ། སྣོད་དང༌། བཅུད་དང༌། འབྲེལ་འཇུག་གོ། །སྣོད་ལ་གསུམ། དུག་ཅན་དང༌། ཕལ་པ་དང༌། རིན་པོ་ཆེའི་སྣོད་དོ། །དུག་ཅན་ལ་གསུམ་ལས། རྙེད་པ་སྒྲུབ་པའི་བསམ་པ་ཅན་སྣོད་མ་ཡིན་པ་ནི། རྒྱལ་པོས།
གཞན་ནི་ཡུལ་རྣམས་དག་ལ་རྣམ་པར་ཆགས། །གཤང་བའི་ཤྲིན་བུ་དྲི་ལ་ཆགས་པ་ནི། །ཙན་དན་དག་ལ་དྲི་ངན་དག་ཏུ་སེམས། །དེ་ལྟར་མྱ་ངན་འདས་པ་སྤངས་ནས་ནི། །སྲིད་པའི་འབྱུང་གནས་འཐུག་པོར་ཆགས་པར་བྱེད། །ཅེས་པ་དང༌། བཙུན་མོ་ལས། ཀྱེ་མ་འདོད་པའི་དངོས་པོ་གང་ལའང་ཁྱོད་ཉིད་ཆགས་མ་བྱེད། །གལ་ཏེ་ཆགས་པར་བྱ་བའི་ཡུལ་ལ་ཡིད་ཆགས་ན། །དེ་ནི་བདེ་ཆེན་སེམས་གཟིར་བའི་ནད་རབ་སྟེ། །དྲི་མ་མེད་པའི་སེམས་ལ་འདོད་པའི་མཚོན་གྱིས་བཏབ། །ཅེས་པ་དང༌། དེ་ཉིད་ལས། ལྔ་རིག་ལ་སོགས་ཞེ་འདོད་གདོན་གྱིས་ཟིན། །དངོས་པོར་འཛིན་པའི་དུག་གིས་སེམས་ལ་ཁྱབ། །ཞེས་པ་དང༌། དམངས་ལས། ཡུལ་ལ་ཞེན་པས་འཆིང་བར་མ་བྱེད་ཅིག །ཀྱེ་ཧོ་རྨོངས་རྣམས་མདའ་བསྣུན་གྱིས་སྨྲས་པ། །ཉ་དང་ཕྱེ་ལེབ་གླང་ཆེན་བུང་བ་དང༌། །འདི་ནི་རི་དྭགས་བཞིན་དུ་བལྟ་བར་གྱིས། །ཞེས་གསུངས་པ་ཡིན་ནོ། །གྲགས་པ་བསྒྲགས་པ་སྤང་བ་ནི། བཙུན་མོ་ལས། མོས་པ་རྒྱུན་ཆགས་པའི་ནད་ཀྱིས་འཁོར་བར་ལྟུང༌། རྟོག་གེས་དགོས་པ་མེད་ཅིང་སྔ་མས་ཆོག་པར་ཟད། གང་ལ་དམིགས་ཀྱང་དམིགས་པ་དེའི་ཐར་པ་བསྒྲིབས། །བཟང་པོར་བརྟགས་ཀྱང་དེའི་ནད་ཀྱིས་འཁོར་བར་ལྟུང༌། །དམན་པའི་ལས་ལ་བརྟགས་པས་རྣམ་སྨིན་རྒྱུན་མི་འཆད། །ཞེས་གསུངས་སོ། །རྒོལ་བ་ངན་པ་ཚར་གཅོད་པ་སྤང་བ་ནི། དམངས་ལས། གཉུག་མའི་ཡིད་ལ་སྐྱོན་གྱིས་བྱིས་པ་བསླུས། །སྐྱེ་བོ་མ་ལུས་ལྷག་པར་སུན་འབྱིན་ཅིང༌། །འཇིག་རྟེན་མ་ལུས་བསམ་གཏན་གྱིས་རྨོངས་འགྱུར། །ཞེས་དང༌། དེ་ཉིད་ལས། ཀྱེ་ཧོ་བུ་ཉོན་རྩོད་པའི་རོ་ནི་དགའ་བར་ཡང་དག་ཤེས་པ། །འགྲོ་བ་འཆད་ཅིང་འདོན་པ་ལ་སོགས་པས། །དེ་ཉིད་རྟོགས་པར་ནུས་པ་མ་ཡིན་ཏེ། །ཞེས་བསྟན་པ་ཡིན་ནོ། །ཕལ་པ་སྤང་བ་ནི། བཙུན་མོ་ལས། ཕྱི་དང་ནང་དུ་ལྟ་བ་མེད་པའི་སེམས་དེ་ནི། །གང་གིས་མི་བསམ་གང་ལ་ཡང་ནི་སེམས་པ་མིན། །ཅེས་པ་དང༌། དེ་ཉིད་ལས། རྒྱུད་དང་བསྟན་ཆོས་ཀུན་ནས་དེ་ཉིད་ཤེས་མིན་པས། །ཅེས་པ་དང༌། དམངས་ལས། བྱ་བ་བྱེད་དང་བྱ་བ་མི་བྱེད་དང༌། །ཞེས་བསྟན་པ་ཡིན་ནོ། །རིན་པོ་ཆེའི་སྣོད་ནི། བཙུན་མོ་ལས། གཅིག་གིས་གོ་བར་ནུས་པ་རིན་ཆེན་འདའི་མཆོག །ཅེས་པ་དང༌། དེ་ཉིད་ལས། སྐྱེས་བུ་རིན་ཆེན་གང་ལ་ལྷ་རྫས་འདི་སྐྱེས་པ། །གདུག་པ་མ་ལུས་སྐད་ཅིག་ཉེར་ཞི་ཐིམ། །ཞེས་པ་དང༌། རྒྱལ་པོས། ཇི་ལྟར་མེ་ཏོག་ནང་གི་སྦྲང་རྩི་ནི། །བུང་བ་ཉིད་ཀྱིས་ཤེས་པར་འགྱུར་བ་ཡིན། །སྲིད་དང་མྱ་ངན་འདས་པ་མི་འདོར་རོ། །རྨོངས་པ་དག་གིས་ཇི་ལྟར་ཡོངས་སུ་ཤེས། །ཞེས་གསུངས་པས། འཁོར་བའི་རང་བཞིན་ཤེས་ཤིང་མཚན་ཉིད་རྟོགས་པ་གཅིག་དགོས། དེ་ལ་གསུམ་ལས། རང་བཞིན་ནི། རྒྱལ་པོས། ཇི་ལྟར་མེ་ལོང་ངོས་ཀྱི་གཞན་གྱི་གཟུགས། །རྨོངས་པ་མི་ཤེས་པའི་བལྟས་པ་ལྟར། །དེ་ལྟར་བདེན་པ་སྤངས་པའི་སེམས་དེ་ནི། །མི་བདེན་པ་ལ་མང་དུ་བརྟེན་པར་བྱེད། །ཞེས་པས་བསྟན་ལ། མཚན་ཉིད་ནི། བཙུན་མོ་ལས། སྐྱེ་བོ་སྲིད་པས་དཀྲིས་ཤིང་ལྟ་བུར་དཀྲིས་པ་རྣམས། །བདག་ཏུ་འཛིན་པའི་མྱ་ངན་ཐང་ལ་རབ་ཏུ་སྐམས། །རྒྱལ་བུ་གཞོན་ནུ་སྲིད་མེད་ཕ་དང་བྲལ་བ་བཞིན། །བདེ་བའི་གོ་སྐབས་མེད་ཅིང་སེམས་ཀྱི་ཟུག་རྔུར་གྱུར། །ཞེས་བསྟན་ལ། བདེ་ཡང་མི་རྟག་པ་ནི། དམངས་ལས། ཁར་སང་དེ་རིང་སང་དང་གཞན། །དོན་རྣམས་ཕུན་སུམ་ཚོགས་པར་སྐྱེ་བོ་འདོད། །ཀྱེ་ཧོ་བཞིན་བཟང་སྙིམ་པ་ཆུས་བཀང་བ། །འཛགས་པ་བཞིན་དུ་ཉམས་པ་མ་ཚོར་རོ། །ཞེས་བསྟན་ཏོ། །འཁོར་བའི་རང་བཞིན་ཤེས་ཤིང་མཚན་ཉིད་རྟོགས་པ་ཙམ་གྱིས་མི་ཆོག །དེ་ལ་འཇིགས་པའི་བློ་སྐྱེ་དགོས་པ་ནི། རྒྱལ་པོས། བྱོལ་སོང་དག་གིས་སྡུག་བསྔལ་མི་བྱེད་ལ། །མཁས་པ་དག་གིས་དེ་ལ་སྡུག་བསྔལ་བྱས། །ཞེས་གསུངས་སོ། །འཁོར་བ་ལ་འཇིགས་པའི་བློ་སྐྱེས་པ་ཙམ་གྱིས་མི་ཆོག །དེ་སྤོང་བའི་ཐབས་བརྩོན་པ་བརྟེན་དགོས་པ་བཞི་ལས། སྒེག་མོ་མགོ་ལ་མེ་ཤོར་བ་ལྟ་བུའི་བརྩོན་འགྲུས་ནི། དམངས་ལས། ནགས་ལ་མཆེད་པའི་མེ་ལྕེ་བཞིན། །གདོང་དུ་བབས་པ་འདི་ལྟར་སྣང་བ་ཀུན། །ཁྱོད་ཀྱང་རྩ་བ་སྟོང་པ་ཉིད་དང་ལྷན་ཅིག་སྐྱེས། །ཞེས་པའོ། །སྡར་མའི་པང་དུ་སྤྲུལ་ཞུགས་པ་ལྟ་བུ་ནི། དམངས་ལས། ཐག་པ་ནག་པོའི་དུག་སྤྲུལ་བཞིན། །མཐོང་བ་ཙམ་གྱིས་དངངས་པར་འགྱུར། །ཞེས་སོ། །རིག་པ་ཅན་ནད་ཀྱི་བཏབ་པ་ལྟ་བུ་ནི། དམངས་ལས། ནད་གཞན་དག་ལ་སྨན་གཞན་བཏང་མི་བྱ། །བསམ་དང་བསམ་བྱ་རབ་ཏུ་སྤངས་ནས་སུ། །ཇི་ལྟར་བུ་ཆུང་ཚུལ་དུ་གནས་བྱ་ཞིང༌། །ཞེས་པའོ། །མཚང་ཅན་དོང་དུ་བཅུག་པ་ལྟ་བུ་ནི། རྒྱལ་པོས། གཅིག་དང་དུ་མས་སེམས་ལ་སྤྱད་པ་ཡིས། །གསལ་བ་སྤངས་ནས་སྲིད་པ་དག་ཏུ་འགྲོ། །མཐོང་བཞིན་དུ་ནི་དོང་དུ་འགྲོ་བ་ལས། །དེ་ལས་སྙིང་རྗེ་བ་ནི་སུ་ཞིག་ཡོད། །ཞེས་པས་སོ། །དེ་ལྟར་མ་རྟོགས་པས་འཁོར་བ་སྔ་མ་ལ་ཆགས་པ་ནི། དམངས་ལས། གང་ཚེ་སློང་ན་ཤྲང་ཁའི་ཁམ་ཕོར་གྱིས་སྤྱོད་དེ། །བདག་ཉིད་རྒྱལ་པོ་ཡིན་ན་སླར་ཡང་ཅི་བྱར་ཡོད། །ཞེས་པས་སོ། །འཁོར་བ་ཕྱི་མ་ལ་མངོན་པར་མི་དགའ་བ་ནི། བཙུན་མོ་ལས། བརྟུལ་ཞུགས་སྤྱོད་པའི་རྣལ་འབྱོར་པ་ནི་གྲོང་ཁྱེར་སེམས། །རྒྱལ་པོའི་ཕོ་བྲང་འཇུག་ཅིང་བུ་མོ་དང་རྩེ་ཡང༌། །སྒྱུར་བ་ལྟར་ཟོས་པའི་སྒྱུར་བ་མཐོང་བ་བཞིན། །ཡུལ་རྣམས་ཐམས་ཅད་དེ་བཞིན་ཉིད་དུ་རིག་པར་བྱ། །ཞེས་པས་སོ། །དེ་ལ་འཆི་བས་མི་འཇིགས་པ་དང༌། སྐྱེ་བས་ཉམས་མི་ང་བ་གཉིས་དགོས་པས། དང་པོ་ནི། དམངས་ལས། མིག་ནི་མི་འཛུམ་སེམས་འགོག་དང༌། །རླུང་འགག་པ་ནི་དཔལ་ལྡན་བླ་མས་རྟོགས། །གང་ཚེ་རླུང་རྒྱུ་དེ་ནི་མི་གཡོ་སྟེ། །འཆི་བའི་ཚེ་ན་རྣལ་འབྱོར་མང་ཡང་ཅི་ཞིག་བྱ། །ཞེས་བསྟན་ལ། གཉིས་པ་ནི། སྐྱེ་བའི་རྒྱུ་ལས་དང་ཉོན་མོངས་པ་དང༌། བདག་ཏུ་འཛིན་པ་ཡིན་པས། དེ་དག་སྤང་བ་ནི། དམངས་ལས། འགྲོ་རྣམས་ལས་ཀྱིས་སོ་སོར་འཆིང་འགྱུར་ཏེ། །ལས་ལ་གྲོལ་ན་ཡིད་ནི་ཐར་པ་ཡིན། །ཞེས་པ་དང༌། བཙུན་མོ་ལས། ལས་རྣམས་གང་ལའང་དགེ་དང་སྡིག་པ་གཉིས་རྟོགས་པ། །གང་ཞིག་རྩོལ་བ་དེ་ནི་གདུག་པར་སྦྱོར་བར་བཤད། །ཞེས་པས་སོ། །ལས་ནི། དགེ་བ་དང༌། མི་དགེ་བ་དང༌། མི་གཡོ་བའོ། །དགེ་བ་དམིགས་བཅས་སྤང་བ་ནི། བཙུན་མོ་ལས། དམ་པ་བརྟེན་ནས་ཉན་ཐོས་པ་དག་ལྷུར་ལེན་དང༌། །ཡོན་ཏན་དབང་ལས་འབྱུང་ཞེས་བྱིན་བརླབས་ནོད་པ་དང༌། །ཏིང་འཛིན་བློར་བཞག་ནས་ནི་སྦྱོར་དང་བསྒོམ་པ་དང༌། །ཕན་ངེས་མངོན་དུ་སོང་ནས་བརྟུལ་ཞུགས་གང་སྤྱོད་ལ། །དེ་དག་ཐམས་ཅད་ལོག་རྟོག་བཅོས་མ་ལ་སྤྱོད་ཡིན། །ཞེས་པ་དང༌། དམངས་ལས། ལྷ་ལ་མཆོད་པ་ཁྲི་ཕྲག་སྦྱིན་བྱས་ཀྱང༌། །བདག་ཉིད་འཆིང་འགྱུར་དེ་ཡིས་ཅི་ཞིག་བྱ། །དེ་འདྲས་འཁོར་བ་འདི་ཉིད་འཆད་མིན་ཏེ། །གཉུག་མའི་རང་བཞིན་མ་རྟོགས་རྒལ་མི་ནུས། །ཞེས་སོ། །མི་དགེ་བ་སྤང་བ་ནི། བཙུན་མོ་ལས། གང་ཟག་གིས་སྤྱད་དེ་ནི་རང་གི་བཅིངས་པའོ། །ཅེས་པ་དང༌། དེ་ཉིད་ལས། དམན་པའི་ལས་ལ་བརྟག་ན་རྣམ་སྨིན་རྒྱུན་མི་འཆད། །ཞེས་གསུངས་སོ། །མི་གཡོ་བའི་སྤང་བ་ནི། དམངས་ལས། གལ་ཏེ་མངོན་དུ་གྱུར་ན་བསམ་གཏན་ཅི། །ཅིས་ཏེ་ལྐོག་ཏུ་གྱུར་ན་མུན་པ་འཇལ། །ཞེས་པ་དང༌། དེ་ཉིད་ལས། བསམ་གཏན་བྲལ་བས་ཅི་ཞིག་བསམ་བྱར་ཡོད། །བརྗོད་དུ་མེད་གང་ཇི་ལྟར་བཤད་དུ་ཡོད། །སྲིད་པའི་ཕྱག་རྒྱས་འགྲོ་བ་མ་ལུས་བསླུས། །རང་བཞིན་གཉུག་མ་སུས་ཀྱང་བླངས་པ་མེད། །རྒྱུད་མེད་སྔགས་མེད་བསམ་བྱ་བསམ་གཏན་མེད། །དེ་ཀུན་རང་ཡིད་འཁྲུལ་པར་བྱེད་པའི་རྒྱུ། །ཞེས་པ་དང༌། བསམ་གཏན་རྫུན་པས་ཐར་པ་རྙེད་མིན་ནོ། །ཞེས་གསུངས་སོ། །ལས་ཀྱི་རྒྱུ་ཉོན་མོངས་པ་སྤོང་བ་ལ་བཞི་ལས། འདོད་ཆགས་སྤང་བ་ནི། བཙུན་མོ་ལས། མོས་པ་རྒྱུན་ཆགས་པའི་གདོན་གྱིས་འཁོར་བར་ལྟུང༌། །ཞེས་པ་དང༌། རྒྱལ་པོས། གཞན་ནི་ཡུལ་རྣམས་དག་ལ་རྣམ་པར་ཆགས། །གཤང་བའི་ཤྲིན་བུ་དྲི་ལ་ཆགས་པ་ནི། །ཙན་དན་དག་ལ་དྲི་ངན་དག་ཏུ་སེམས། །ཞེས་པ་དང༌། དམངས་ལས། ཁྱིམ་ན་གནས་ཤིང་ཆུང་མ་དག་དང་ལྷན་ཅིག་ཏུ། །གང་ཞིག་ཡུལ་གྱི་དགའ་བའི་བཅིངས་པ་མི་གྲོལ་ན། །ཅེས་པ་དང༌། བཙུན་མོ་ལས། གལ་ཏེ་ཆགས་པར་བྱ་བའི་ཡུལ་ལ་ཡིད་ཆགས་ན། །དྲི་མ་མེད་པའི་སེམས་ལ་འདོད་པའི་མཚོན་གྱིས་བཏབ། །ཞེས་པ་དང༌། དམངས་ལས། ཇི་སྲིད་དབང་པོ་ཡུལ་གྱི་དྲི་ལ་ལྷུང་བ་ན། །དེ་སྲིད་རང་བཞིན་ལས་མེད་རབ་ཏུ་རྒྱས་པ་མེད། །ཁྱེད་ཅག་ད་ལྟ་ཅི་བྱེད་གར་འགྲོ་སོམས་དང་སྐྱེ། །དེ་ནི་ཤིན་ཏུ་དཀའ་བའི་དགོངས་པས་འཇུག །ཞེས་བསྟན་ཏེ། ཞེ་སྡང་སྤང་བ་ནི། དམངས་ལས། བརྩོད་པའི་རོ་ནི་དགའ་བར་ཡང་དག་ཤེས། །ཞེས་པ་དང༌། རྒྱལ་པོས། ཆུ་ལ་རླུང་གིས་ཞུགས་ཤིང་དཀྲུགས་པ་ཡིས། །འཇམ་པོའི་ཆུ་ཡང་རྡོའི་གཟུགས་ལྟར་འགྲོ། །རྟོག་པས་དཀྲུགས་པས་རྨོངས་པ་གཟུགས་མེད་པ། །ཤིན་ཏུ་ཤྲ་ཞིང་མཁྲེགས་པ་ཉིད་དུ་འགྱུར། །ཞེས་སོ། །ཕྲག་དོག་སྤང་བ་ནི། བཙུན་མོ་ལས། མཁས་པ་ཐམས་ཅད་སྙིང་ལ་དུག་གིས་ཁྱབ་པར་འགྱུར། །ཅེས་པ་དང༌། དམངས་ལས། སྐྱེ་བོ་མ་ལུས་ལྷག་པར་སུན་འབྱིན་ཅིང༌། །ཅེས་བསྟན་ཏེ། ང་རྒྱལ་སྤང་བ་ནི། དམངས་ལས། སྐྱེ་བོ་མ་ལུས་ལྷག་པར་སུན་འབྱིན་ཅིང༌། །ང་རྒྱལ་རྐྱེན་གྱིས་དེ་ཉིད་མཚོན་མི་ནུས། །ཞེས་པ་དང༌། གང་དུ་མངོན་པའི་ང་རྒྱལ་འཆད་པ་ནི། །ཞེས་བསྟན་ཏོ། །བདག་ཏུ་འཛིན་པ་སྤངས་བ་ནི། རྒྱལ་པོས། ཇི་ལྟར་རྨོངས་པས་ལོག་ནས་བལྟས་པ་ཡིས། །མར་མེ་གཅིག་ཉིད་གཉིས་སུ་སྣང་བར་འགྱུར། །དེ་ལྟར་ལྟ་བྱ་ལྟ་བྱེད་གཉིས་མེད་ལ། །ཀྱེ་མ་བློ་ནི་གཉིས་ཀྱི་དངོས་པོར་སྣང༌། །ཞེས་པ་དང༌། བཙུན་མོ་ལས། གཉིས་སུ་འཛིན་པའི་ཡིད་ཀྱི་བྱང་ཆུབ་སེམས་སྤངས་ནས། །སྐྱེས་བུ་དེ་ཡིས་རང་གིས་རང་ལ་སྡིག་པ་བྱས། །ཞེས་བསྟན་ཏོ། །ཉོན་མོངས་པ་དང་ལས་སྤངས་བ་ནི། ཤིང་གི་ཡལ་ག་བཅད་པ་ལྟ་བུ་ཡིན། བདག་ཏུ་འཛིན་པ་སྤངས་པ་ནི། རྩ་བ་བཅད་པ་དང་འདྲ་བ་ཡིན་ཏེ། བཙུན་མོ་ལས། རྣམ་རྟོག་དགྲ་ཆེན་ཆོམས་ན་དགྲ་ནི་ཐམས་ཅད་ཆོམས། །བདག་ལྟའི་གདུག་པ་ཐུལ་ན་གདུག་པ་ཐམས་ཅད་ཐུལ། །ཞེས་པའོ། །དེ་ལྟ་བུའི་གང་ཟག་དེ་བླ་མ་བརྟེན་དགོས་ཞེས་པ་ལ་སོགས་པའི་དོན་ནི། དམངས་ལས། དེ་ལྟར་ཡིན་ཏེ་དེ་ལྟར་མ་ཡིན་ནོ། །གྲོགས་པོ་ཕག་དང་གླང་པོ་ལྟོས། །ཞེས་གསུངས་པས། བླ་མའི་མཚན་ཉིད་བཞི་ནི། བཙུན་མོ་ལས། དེ་ཕྱིར་རྒྱུད་པར་ལྡན་པའི་བྱིན་རླབས་གང་ལྡན་པ། །ཞེས་པ་གཉིས་བསྟན་པ་ལ། འདོད་པ་སྤང་བ་ནི། དམངས་ལས། གང་ཚེ་སློང་ན་ཤྲང་ཁའི་ཁམ་ཕོར་གྱིས་སྤྱོད་དེ། །བདག་ཉིད་རྒྱལ་པོ་ཡིན་ན་སླར་ཡང་ཅི་བྱར་ཡོད། །ཞེས་བསྟན་ལ། ཐུགས་རྗེ་ཆེ་བ་ནི། དམངས་ལས། གང་ཞིག་བླངས་ནས་སྐྱེ་ཤི་གནས་གྱུར་པ། །དེ་ཉིད་བླངས་ནས་བདེ་ཆེན་མཆོག་སྒྲུབ་ཅེས། །སྐད་གསང་མཐོན་པོས་མདའ་བསྣུན་སྨྲ་བྱེད་ཀྱང༌། །བྱོལ་སོང་འཇིག་རྟེན་མི་གོ་ཇི་ལྟར་བྱ། །ཞེས་པ་དང༌། དེ་ཉིད་ལས། སྙིང་རྗེའི་མེ་ཏོག་གཞན་ཕན་འབྲས་བུ་འཛིན། །མིང་ནི་མཆོག་ཏུ་གཞན་ལ་ཕན་པའོ། །ཞེས་བསྟན་པའོ། །
འབྲེལ་འཇུག་ནི། དམངས་ལས། ཆར་པ་བབས་པས་ལོ་ཐོག་སྨིན་པར་བྱེད། །ཅེས་པ་དང༌། བཙུན་མོ་ལས། ཚོགས་ཀྱི་འཁོར་ལོ་ཉེ་བར་བརྒྱན་པའི་གནས་ཉིད་དུ། །ཞེས་གསུངས་སོ། །དེ་ཉིད་ལས། ཀྱེ་མ་བླ་མའི་ཞལ་གྱི་བདུད་རྩིའི་ཐིགས་པ་ཇི་སྙེད་པ། །ངེས་ཤེས་མངོན་དུ་སོང་བ་རབ་ཏུ་བླང་བར་བྱ། །ཅེས་པ་དང༌། བཙུན་མོ་ལས། སྣ་ཚོགས་ཆོས་རྣམས་ཐམས་ཅད་དོན་གཅིག་པར། །སྟོན་པར་བྱེད་པ་བླ་མ་ཉིད་ཡིན་ཏེ། །ངང་པའི་ཆུ་དང་མཚུངས་པའི་རྗེ་བཙུན་མཆོག་དེ་ནི། །གུས་པའི་སེམས་ཀྱིས་གཙང་མ་སྤྱི་བོར་བླང་བར་བྱ། །ཞེས་པ་དང༌། མཚོན་པར་བྱེད་པའི་གཞི་ནི་སློབ་མའི་སྙིང་ཉིད་དོ། །ཞེས་པ་ལ་སོགས་པ་མང་དུ་བསྟན་པའོ། །ཕྱག་རྒྱ་ཆེན་མོ་ཁས་བླང་ནས་ཉམས་པའི་ཉེས་པ་ནི། བཙུན་མོ་ལས། ཀྱེ་མ་བསྟན་པའི་ས་ལ་ཕྱིན་ནས་དམ་ཚིག་མི་ལྡན་ན། །རྒྱལ་པོས་ཆད་པ་གཅོད་པའི་མི་ནི་གཟུང་བ་ལྟར། །རྣམ་སྨིན་ལྕགས་ཀྱུས་སྲོག་གི་རླུང་ནི་གཟུང་བྱས་ནས། །ཁྲོ་ཆུ་ཁོལ་མ་ཁར་བླུག་བཟོད་པར་དཀའ། །ཞེས་པ་དང༌། དམངས་ལས། གང་ཞིག་བླ་མའི་མན་ངག་བདུད་རྩིའི་ཆུ། །གདུང་སེལ་བསིལ་བ་ངོམ་པར་མི་འཐུང་བར། །དེ་ནི་བསྟན་ཆོས་དོན་མེད་མྱ་ངན་གྱིས། །ཐང་ལ་སྐོམ་པས་གདུངས་ཏེ་འཆི་བར་ཟད། །ཅེས་པ་དང༌། རྒྱལ་པོས། དམ་པའི་བདེ་བ་སྤངས་ནས་གཞན་དུ་འགྲོ། །རྐྱེན་ལ་སྐྱེས་པའི་བདེ་ལ་རེ་བར་བྱེད། །རང་གི་ཁར་བཅུག་སྦྲང་རྩི་ཉེ་བ་ཉིད། །འཐུང་བར་མ་བྱེད་ཤིན་ཏུ་རིང་བར་འགྱུར། །ཞེས་བསྟན་ཏོ། །
བརྡ་དང་ཐབས་ཁྱད་པར་ཅན་ལས། དྲན་པའི་སྐབས་སུ་ཁམས་གསུམ་གྱི་དམིགས་པ་བཅད་པ་ནི། དམངས་ལས། །དངོས་དང་དངོས་མེད་ཡོངས་སུ་སྤྱད་པ་ན། །དེ་ནི་འགྲོ་བ་མ་ལུས་རབ་ཐིམ་འགྱུར། །ཞེས་བསྟན་ལ། ཁམས་གསུམ་གྱི་དམིགས་པ་སྤྱད་པས་ཁམས་གསུམ་གྱི་དམིགས་པ་དག་པ་ནི། དམངས་ལས། དེ་ལྟར་བསྟན་པ་ཉིད་ལ་ངེས་པར་མ་འཁྲུལ་བར། །རང་གིས་རང་ལ་ཤེས་པར་བྱས་ནས་ནི། །རྡུལ་མིན་རྡུལ་བྲལ་མ་ཡིན་སེམས་ཀྱང་མིན། །དངོས་པོ་འདི་དག་གདོད་ནས་རྟག་ཏུ་ཞེན་པ་མེད། །མདའ་བསྣུན་གྱིས་སྨྲས་དེ་ཙམ་ཞིག་ཏུ་ཟད། །ཀྱེ་ཧོ་མ་ལུས་དྲི་མེད་དོན་ནམ་ཤེས་པར་གྱིས། །ཞེས་བསྟན་ཅིང༌། ཁམས་གསུམ་གྱི་སྣང་བ་ལས་གྲོལ་བ་ནི། དམངས་ལས། གང་ཚེ་ཡིད་ནི་མི་གཡོ་རང་གནས་གཏན་པ་དེར། །དེ་ཚེ་འཁོར་བའི་དངོས་པོ་ལས་ནི་རང་གྲོལ་འགྱུར། །ཞེས་པའོ། །ཉོན་མོངས་པའི་དྲི་མ་དག་པ་ནི། དམངས་ལས། གང་ཞིག་འཁོར་བ་འདི་ནི་མྱ་ངན་འདས་པར་ངེས། །དབྱེ་བས་གཞན་དུ་ཤེས་པ་མ་ཡིན་ཏེ། །རང་བཞིན་གཅིག་གིས་དབྱེ་བ་རྣམ་པར་སྤངས། །དྲི་མ་མེད་པ་ངའི་རབ་ཏུ་རྟོགས། །ཅེས་པ་དང༌། དེ་ཉིད་ལས། འཁོར་བ་གང་ཡིན་མྱ་ངན་འདས་པ་གང༌། །ཡིད་ཀྱི་དྲི་མ་དག་ན་ལྷན་ཅིག་སྐྱེས་པ་སྟེ། །དེ་ཚེ་མི་མཐུན་ཕྱོགས་ཀྱིས་འཇུག་པ་མེད། །ཞེས་བསྟ ན་པ་ཡིན་ནོ། །ཚོགས་ལམ་རྫོགས་པ་ནི། དམངས་ལས། ཟ་ཞིང་འཐུང་ལ་གཉིས་སྤྲོད་ཀྱི་དགའ་ཞིང༌། །རྟག་ཏུ་ཡང་དང་ཡང་དུ་འཁོར་ལོ་འགེངས། །ཆོས་འདི་ལྟ་བུས་འཇིག་རྟེན་ཕ་རོལ་འགྲུབ་འགྱུར་ཏེ། །རྨོངས་པའི་འཇིག་རྟེན་མགོན་པོར་རྡོག་པས་མནན་ནས་སོང༌། །ཞེས་སོ། །སྒྱུ་མ་ལྟ་བུའི་ཏིང་ངེ་འཛིན་ནི། རྒྱལ་པོ་ལས། དེ་ཡང་ཐམས་ཅད་སྒྱུ་མར་ངེས་པར་ལྟ་བྱ་སྟེ། །འཇིག་རྟེན་འདས་པ་སྐད་ཅིག་ལེན་དང་བཏང་སྙོམས་བྱེད། །བསྟན་པའི་བློ་ཅན་དེ་དག་གཏི་མུག་འཆིང་བར་འགྱུར། །རང་བྱུང་བསམ་གྱིས་མི་ཁྱབ་རང་བཞིན་གནས་པ་ཡིན། །ཞེས་སོ། །དྲན་པ་སེམས་སུ་ཤེས་པ་ནི། དམངས་ལས། འཁོར་བའི་རང་བཞིན་སེམས་ཀྱི་ངོ་བོ་ཉིད་ཡིན་ཞེས། །རྨོངས་རྣམས་མདའ་བསྣུན་གྱིས་སྨྲས་རྩེ་ནི་ཤེས་པར་གྱིས། །ཅེས་སོ། །སེམས་ཉིད་སྒྱུ་མར་ཤེས་པ་ནི། དམངས་ལས། བློ་ནི་རྣམ་དག་གང་གི་ཡིད་ནི་ཕམ་གྱུར་པ། །གང་དུ་མངོན་པའི་ང་རྒྱལ་འཆད་པ་ནི། །དེ་ཉིད་སྒྱུ་མའི་རང་བཞིན་མཆོག་ཏུ་རྟོགས་པ་སྟེ། །དེ་ལ་བསམ་གཏན་འཆིང་བ་དེ་ཡིས་ཅི་བྱར་ཡོད། །ཅེས་སོ། །སྒྱུ་མ་ཉམས་སུ་མཐོང་བ་ནི། དམངས་ལས། ཇི་ལྟར་ལན་ཚ་ཆུ་ལ་ཐིམ་པ་ལྟར། །དེ་ལྟར་སེམས་ནི་རང་བཞིན་ལ་ཐིམ་འགྱུར། །དེ་ཚེ་བདག་དང་གཞན་ནི་མཉམ་པར་མཐོང༌། །འབད་དེ་བསམ་གཏན་བྱས་པ་ཅི་ཕྱིར་ཡོད། །ཞེས་སོ། །དྲན་པ་སེམས་སུ་ཤེས་པ་ཐ་དད་ཡིད་ལ་བྱེད་པ་དང་བྲལ་བའི་ཉམས་ནི། བཙུན་མོ་ལས། ཐ་མི་དད་པའི་ཡེ་ཤེས་ཁོ་ན་མཆོག་གཅིག་ཏུ། །རང་བཞིན་བཞག་པའི་སེམས་ཀྱིས་རང་ལ་ཁྱབ་པར་འགྱུར། །ཞེས་སོ། །སེམས་ཉིད་སྒྱུ་མར་ཤེས་པ་ལ་ཞེ་འདོད་ཀྱི་སྤྲོས་པ་དང་བྲལ་བའི་ཉམས་ནི། བཙུན་མོ་ལས། ཞེ་འདོད་མེད་པའི་སེམས་ལ་རྒྱུ་མའི་དྲི་མ་བྲལ། །གང་དུའང་མ་ལྟ་ཡེ་ཤེས་ཆེན་པོ་ཉིད་མྱོང་བས། །འཁོར་བའི་དུག་རྣམས་ཞི་བར་ནུས་པའི་རྣལ་འབྱོར་པ། །དགེ་སློང་གཞུང་འདྲ་རྒྱལ་སྲིད་ཀུན་ལ་དབང་བསྒྱུར་བྱེད། །ཞེས་སོ། །སྒྱུ་མ་ཉམས་སུ་མཐོང་བ་ལ་བདག་འཛིན་གྱི་དམིགས་པ་དང་བྲལ་བའི་ཉམས་ནི། བཙུན་མོ་ལས། བདག་དང་གཞན་དུ་སྣང་བའི་རང་བཞིན་གཅིག་ཤེས་ཤིང༌། །དེ་ཉིད་སེམས་ཀྱི་ཟུག་རྔུ་ཡིན་ཕྱིར་བཏང་ནས་ཀྱང༌། །གང་ལའང་ཞེན་པ་མེད་པའི་བདེ་བ་ལེན་པར་བྱེད། །ཞེས་སོ། །འདིས་སྐྱེ་མེད་འཛིན་ནོ། །དྲན་པ་མེད་ཅིང་ཡིད་ལ་མི་བྱེད་པ་ནི། བཙུན་མོ་ལས། ཕྱི་དང་ནང་དུ་ལྟ་བ་མེད་པའི་སེམས་དེ་ནི། །གང་དུའང་མི་བསམ་གང་ལའང་སེམས་པ་མིན། །རང་བཞིན་གནས་པ་རྡོ་རྗེ་རྩེ་མོར་གླུར་བླངས་པ། །བདེ་ཆེན་གཟའ་གཏད་མེད་པར་ཆུ་བོ་ལྟ་བུར་བསྒོམ། །ཞེས་པ་དང༌། དམངས་ལས། ཡིད་ཀྱི་དྲི་མ་དག་ན་ལྷན་ཅིག་སྐྱེས་པ་སྟེ། །དེ་ཚེ་མི་མཐུན་ཕྱོགས་ཀྱི་འཇུག་པ་མེད། །ཞེས་སོ། །བསྟན་པ་དང་རྟོགས་པ་དུས་མཉམ་པ་ནི། དམངས་ལས། གདོད་ནས་རང་བཞིན་སྐྱེ་མེད་ཡིན་པ་ལ། །དེ་རིང་དཔལ་ལྡན་བླ་མ་མགོན་པོས་བསྟན་པས་རྟོགས། །ཞེས་པ་དང༌། དེ་ཉིད་ལས། དེ་རིང་ཉིད་དུ་མགོན་པོ་ང་ལྟར་འཁྲུལ་པ་ཆད། །ད་ནི་སུ་ལའང་དྲི་བར་མི་བྱའོ། །ཞེས་སོ། །རྟོགས་པ་དང་དྲན་རིག་ལ་ཡིད་ཆེས་པ་དུས་མཉམ་པ་ནི། དམངས་ལས། གང་ཞིག་སེམས་ལས་རྣམས་འཕྲོས་པ། །དེ་སྲིད་མགོན་པོའི་རང་བཞིན་ཏེ། །ཆུ་དང་རླབས་ཀྱང་གཞན་ཡིན་ནམ། །སྲིད་དང་མཉམ་ཉིད་ནམ་མཁའི་རང་བཞིན་ནོ། །ཞེས་སོ། །དྲན་རིག་ལ་ཡིད་ཆེས་པ་དང༌། དྲན་རིག་ཆོས་ཀྱི་དབྱིངས་སུ་ཤི་བ་དུས་མཉམ་པ་ནི། དམངས་ལས། གང་གི་ཡིད་ནི་ཉེ་བར་འགག་གྱུར་ནས། །ལུས་ཀྱི་འཆིང་བ་རྣམ་པར་ཆད་པར་འགྱུར། །ཞེས་སོ། །དྲན་རིག་ཆོས་ཀྱི་དབྱིངས་སུ་ཤི་བ་དང༌། ཆོས་ཀྱི་དབྱིངས་ངོ་སྤྲད་པ་དུས་མཉམ་པ་ནི། དམངས་ལས། འཁོར་བ་གང་ཡིན་མྱ་ངན་འདས་པ་གང༌། །ཡིད་ཀྱི་དྲི་མ་དག་ན་ལྷན་ཅིག་སྐྱེས་པ་སྟེ། །ཞེས་པ་དང༌། བཙུན་མོ་ལས། སྲིད་དང་མྱ་ངན་འདས་པ་གཉིས་སུ་མི་རྟོག་པ། །འདི་ནི་ཆོས་ཀྱི་དབྱིངས་ཀྱི་གནས་ལུགས་ཡིན་པར་བཤད། །ཞེས་པས་སོ། །ཆོས་ཀྱི་དབྱིངས་ངོ་འཕྲོད་པ་དང༌། འགྲོ་བའི་དོན་འབྱུང་བ་དུས་མཉམ་པ་ནི། བཙུན་མོ་ལས། ནམ་མཁའ་ཉི་མ་ནོར་བུ་ལྟ་བུའི་མཐུ་མངའ་བ། །ཞེས་པ་དང༌། རྒྱལ་པོས། བརྟེན་པའི་སེམས་ཀྱིས་གཞན་གྱི་དོན་བྱེད་པ། །ཡུལ་གྱི་དུག་ཀྱང་བདུད་རྩིར་འགྱུར་བ་ཡིན། །ཞེས་སོ། །
ས་དང༌། ལམ་དང༌། ཕྱག་རྒྱ་དང༌། ཏིང་ངེ་འཛིན་རྣམས་ལས། ས་ལམ་ནི། བཙུན་མོ་ལས། ས་དང་ལམ་དང་སངས་རྒྱས་ཐམས་ཅད་རོ་གཅིག་པའི། གཉུག་མའི་ཡེ་ཤེས་འདི་ཉིད་ཡིད་ཀྱིས་ཡིད་ལ་དྲིས། །ཞེས་པ་དང༌། དེ་ཉིད་ལས། ལམ་སྦྱངས་པ་ལ་གཉུག་མའི་ཡེ་ཤེས་གཅིག་པུ་ཉིད། །ལམ་ཉིད་བརྡས་སྟོན་པ་ལ་བླ་མའི་མན་ངག་དེ་དག་གིས། །ཞེས་པ་དང༌། དམངས་ལས། ས་གསུམ་གང་དུ་དྲི་མེད་མི་གནས་མི་འབྱུང་ཡང༌། །ཞེས་པ་དང༌། དེ་ཉིད་ལས། བཅུ་བཞི་པའི་ས་ལ་རྒྱུན་དུ་གནས། །ཞེས་པ་དང༌། ཕྱག་རྒྱ་ནི། རྒྱལ་པོས། སྐད་ཅིག་དབྱེ་བས་ཕྱག་རྒྱ་བཞི་བཀོད་ཅིང༌། །ཞེས་སོ། །ཏིང་ངེ་འཛིན་ནི། རྒྱལ་པོས། སེམས་ནི་དྲན་མེད་ཏིང་ངེ་འཛིན་དུ་སྦྱོར། །ཉོན་མོངས་ཡོངས་སུ་དག་པ་དེ་ཉིད་དོ། །ཞེས་སོ། །དེ་གང་ལ་རྙེད་ན། བཙུན་མོ་ལས། ཤེས་རབ་ཕ་རོལ་ཕྱིན་དང་མདོ་གཞན་ལས་རྙེད་ཅིང༌། །ཀུན་ལ་སྦྱར་བའི་སེམས་ནི་རབ་ཏུ་བསྒོམ་པར་བྱེད། །ཞེས་སོ། །རང་གི་སེམས་ཉིད་གདོད་མ་ནས་མ་སྐྱེས་པའི་དཔེ་ནམ་མཁའ་ལྟ་བུ་ནི། དམངས་ལས། དངོས་པོར་སྐྱེས་པ་མཁའ་ལྟར་རབ་ཞི་ཞིང༌། །དངོས་པོ་རྣམས་སྤང་ཕྱིར་ན་ཅི་ཞིག་སྐྱེས། །གདདོ་ནས་སྐྱེ་མེད་རང་བཞིན་ཡིན་པ་ལ། །དེ་རིང་དཔལ་ལྡན་བླ་མ་མགོན་པོས་བསྟན་པས་རྟོགས། །ཞེས་པ་དང༌། དེ་ཉིད་ལས། སེམས་ནི་ནམ་མཁའ་འདྲ་བར་གཟུང་བྱ་སྟེ་། །ནམ་མཁའི་རང་བཞིན་ཉིད་དུ་སེམས་ནི་གཟུང་བར་བྱ། །ཞེས་པ་དང༌། གདོད་ནས་དག་པ་ནམ་མཁའི་རང་བཞིན་ལ། །བལྟས་ཤིང་བལྟས་ཤིང་མཐོང་བ་འགག་པར་འགྱུར། །ཞེས་སོ། །ཆུ་ནང་གི་མར་མེ་ལྟ་བུ་ནི། དམངས་ལས། རྦ་རླབས་མེད་པའི་དབང་ཕྱུག་མཆོག །རྙོག་པ་མེད་པའི་བསམ་གཏན་འགྱུར། །ཆུ་དང་མར་མེ་རང་གསལ་གཅིག་ཏུ་བཞོག །འགྲོ་འོང་ངའི་མི་ལེན་མི་འདོར་རོ། །ཞེས་སོ། །སྤྲུལ་པར་ཤེས་ན་བསད་པ་ལྟ་བུ་ནི། དམངས་ལས། གཉུག་མའི་རང་བཞིན་ཚིག་གིས་མི་བརྗོད་ཀྱང༌། །སློབ་དཔོན་མན་ངག་མིག་གིས་མཐོང་བར་འགྱུར། །ཆོས་དང་ཆོས་མིན་མཉེས་ན་ཟོས་པ་ཡིས། །འདི་ལ་ཉེས་པ་རྡུལ་ཙམ་ཡོད་མ་ལགས། །ཞེས་སོ། །སྐྱེས་བུ་སྙིང་སྟོན་པ་ལྟ་བུ་ནི། རྒྱལ་པོས། སྣང་འདི་གསལ་བར་དང་པོ་ཉིད་ནས་མ་སྐྱེས་ཏེ། །གཟུགས་ཅན་མ་ཡིན་གཟུགས་བརྙན་རང་བཞིན་རྣམ་པར་སྤངས། །དེའི་རྒྱུན་དུ་གནས་ཤིང་བསམ་གཏན་གཅིག་པོ་བྱེད། །ཡིད་ལ་མི་བྱེད་དྲི་མེད་བསམ་གཏན་སེམས་མ་ཡིན། །ཞེས་སོ། །མིང་ཙམ་ཡོད་ཀྱང་རང་གི་ངོ་བོ་མེད་པའི་དཔེ་ནི། དམངས་ལས། སེམས་ཀྱི་གླང་པོ་ཆེ་ནི་ཡན་དུ་ཆུག །དེ་ཉིད་བདག་ཉིད་ལ་ནི་དྲིས་ཤིག་དང༌། །ནམ་མཁའི་རི་བོ་ཆུ་འཐུང་དང༌། །དེ་ཡི་འགྲམ་དུ་ཞོག་ཅིག་རང་དགའ་བར། །ཞེས་སོ། །རྟོག་མེད་རོ་ལྟ་བུ་ནི། དམངས་ལས། མིག་ནི་མི་འཛུམ་སེམས་འགོག་དང༌། །རླུང་འགོག་པ་ནི་དཔལ་ལྡན་བླ་མས་རྟོགས། །གང་ཚེ་རླུང་རྒྱུ་དེ་ནི་མི་གཡོ་སྟེ། །འཆི་བའི་ཚེ་ན་རྣལ་འབྱོར་མའི་ཅི་ཞིག་བྱ། །ཞེས་སོ། །བློ་ལས་འདས་པ་ནི། རྒྱལ་པོས། ཡིད་ལ་མི་བྱེད་དྲི་མེད་བསམ་གཏན་སེམས་མ་ཡིན། །བློ་དང་སེམས་དང་སེམས་ཀྱི་སྣང་བ་དེ་དག་ཉིད། །འཇིག་རྟེན་གང་གང་གཞན་དུ་སྣང་བ་དེ་དག་ཉིད། །གཏི་མུག་ཆགས་སྡ ང་བྱང་ཆུབ་སེམས་ཀྱང་དེ་དག་ཉིད། །ཞེས་སོ། །སྐད་ཅིག་དང་པོ་ལ་དཔེས་མཚོན་དུ་མེད་པ་དང༌། གཉིས་པ་ལ་དོན་ངོས་བཟུང་དང་བྲལ་བ་ནི། བཙུན་མོ་ལས། བླུན་པོ་རྣམས་ཀྱིས་རང་གི་བློ་ལ་སྤྱད་བྱས་ནས། །སྐད་ཅིག་གྲོལ་བ་དེ་ལ་ཆོས་ཀྱི་སྐུ་ཞེས་བྱ། །གྲོལ་བ་དེ་ལས་གཞན་པའི་བདེ་ཆེན་ས་ཡོད་ཅེས། །བྱིས་པ་རྣམས་ཀྱིས་སྨྲས་ཀྱང་མིག་རྒྱུའི་ཆུ་དང་མཚུངས། །ཞེས་སོ། །རང་དོན་སྐུ་ལྔ་ནི། བཙུན་མོ་ལས། ཆོས་ཀྱི་སྐུ་དང་ལོངས་སྤྱོད་རྫོགས་དང་སྤྲུལ་པའི་སྐུ། །ངོ་བོ་ཉིད་ཀྱི་སྐུ་ནི་རྒྱུ་འབྲས་རབ་ཤེས་བྱ། །ཞེས་པ་དང༌། དེ་ཉིད་ལས། ངོ་བོ་ཉིད་ཀྱི་བདེ་བ་དེ་ནི་ལོངས་སྤྱོད་ཆེ། །ཞེས་མདོར་བསྟན་ནས། དབྱེ་བ་རྒྱས་པར་བཤད་པ་ལ། ཆོས་སྐུ་ནི། བཙུན་མོ་ལས། སྐད་ཅིག་གྲོལ་བ་དེ་ལ་ཆོས་ཀྱི་སྐུ་ཞེས་བྱ། །ཞེས་པ་དང༌། དེ་ཉིད་ལས། སྒྲོ་བཀུར་གཉིས་ཀྱི་སྟོང་པ་གཉིས་མེད་ཆོས་ཡིན་ཏེ། །ཞེས་སོ། །ལོངས་སྐུ་ནི། དམངས་ལས། ས་གསུམ་གང་དུའང་དྲི་མེད་མ་གནས་མི་འབྱུང་ཡང༌། །མེ་ནི་སྤྲ་བ་ཉིད་ལ་རྐྱེན་གྱིས་འབར། །ཟླ་བ་ཆུ་འཛག་ནོར་བུ་རང་དབང་མེད། །ཐབས་ཀྱིས་རྒྱལ་སྲིད་ཀུན་ལ་དབང་བསྒྱུར་བྱེད། །ཞེས་སོ། །སྤྲུལ་པའི་སྐུ་ནི། དམངས་ལས། སྡུག་བསྔལ་སྣང་བྱེད་ནུབ་པར་གྱུར་པ་ན། །སྐར་མའི་བདག་པོ་གཟའ་དང་མཉམ་དུ་ཤར། །འདི་ལྟར་གནས་པས་སྤྲུལ་པ་སྤྲུལ། །དེ་ནི་དཀྱིལ་འཁོར་དམ་པའོ། །ཞེས་སོ། །བདེ་བ་ཆེན་པོའི་སྐུ་ནི། དམངས་ལས། མུན་ནག་ཆེན་པོར་ཟླ་བའི་ནོར་བུ་ནི། །ཇི་ལྟར་འཆར་བར་བྱེད་པ་བཞིན། །མཆོག་ཏུ་བདེ་ཆེན་སྐད་ཅིག་གཅིག་ལ་ནི། །བསམས་པས་སྡིག་པ་མ་ལུས་ཕམ་པར་བྱེད་པའོ། །ཞེས་སོ། །ངོ་བོ་ཉིད་ཀྱི་སྐུ་ནི། བཙུན་མོ་ལས། ངོ་བོ་ཉིད་ཀྱི་སྐུ་ནི་རྒྱུ་འབྲས་རབ་ཤེས་བྱ། །ཞེས་པ་དང༌། དམངས་ལས། གང་ཞིག་གསུམ་ལས་ཟག་པ་ནི། །གདོལ་པའི་རིག་བྱེད་དེ་བཞིན་ནོ། །ཞེས་པ་ལ་སོགས་པ་འབྲས་བུ་ལ་གཞུང་གསུམ་ནས་མང་དུ་བསྟན་པ་ཡིན་ནོ། །གཞན་དོན་སྤྲུལ་པ་དྲུག་ནི། བཙུན་མོ་ལས། སྣ་ཚོགས་ཡིས་འགྲོ་བ་ཐམས་ཅད་སྤྲུལ་པ་ལས། །དབྱེར་མེད་ཡེ་ཤེས་འདི་ནི་ཀུན་གྱིས་བདག །ཞེས་པ་དང༌། དེ་ཉིད་ལས། བུམ་པ་བཟང་པོ་དང་ནི་དཔག་བསམ་ཤིང་ཆེན་ནོར་བུ་རིན་ཆེན་ལྟར། །གང་གིས་གཟུང་བ་མེད་པའི་སྐུ་ནི་རབ་ཏུ་མཛེས། །གདུལ་བྱ་རྣམས་ལ་སྣ་ཚོགས་པའི་གཟུགས་ཤར་བས། །དེ་དག་ཐམས་ཅད་བསམ་གྱིས་མི་ཁྱབ་པའི་སྤྲུལ་པ་སྟེ། །ཞེས་པ་ལ་སོགས་པས་བསྟན་པ་ཡིན། རང་དོན་དང་གཞན་དོན་གཉིས་སུ་འབྱུང་བ་ནི། རྒྱལ་པོས། དགའ་བས་རྒྱས་པའི་ཡུལ་ཐོབ་པ། །མཐོང་བས་སེམས་ནི་རྣམ་པར་རྒྱས། །དེའི་དེ་རུ་དེ་ལ་དགོས་པ་བྱས། །ཞེས་པ་དང༌། དམངས་ལས། མ་ལུས་རྒྱུན་དུ་གནས་པའི་སངས་རྒྱས་དེ། །སེམས་ཉིད་ངོ་བོ་ཉིད་ཀྱིས་དག་པས་ན། །དེ་ཉིད་དྲི་མེད་མཆོག་གི་གོ་འཕང་ངོ༌། །ཞེས་སོ། །གཉིས་སུ་སྣང་བ་ནི། དམངས་ལས། གཉིས་མེད་ཡེ་ཤེས་ཀྱི་སྡོང་པོ་དམ་པ་ཡིན། །ཁམས་གསུམ་མ་ལུས་ཀུན་ཏུ་ཁྱབ་པར་སོང༌། །སྙིང་རྗེའི་མེ་ཏོག་གཞན་ཕན་འབྲས་བུ་འཛིན། །མིང་ནི་མཆོག་ཏུ་གཞན་ལ་ཕན་པའོ། །ཞེས་སོ། །གཉིས་སུ་མེད་པ་ནི། དམངས་ལས། སྟོང་པའི་སྡོང་པོ་དམ་པ་སྙིང་རྗེ་མིན། །གང་ལ་སླར་ཡང་རྩ་བ་ལོ་འདབ་མེད། །དེ་ལ་དམིགས་པར་བྱེད་པ་གང་ཡིན་པ། །དེ་ལྷུང་བས་ནི་ཡན་ལག་ཆག་པར་འགྱུར། །ཞེས་པ་དང༌། རྒྱལ་པོས། ཇི་སྲིད་ཕྱོགས་བཅུར་མིང་འཕྲོ་བ། །སྤྲོས་མེད་བདེ་བའི་འབྲས་བུ་ཉིད། །ཅེས་སོ། །གཉིས་སུ་མི་རྟོག་པ་ནི། དམངས་ལས། སྟོང་པའི་སྡོང་པོ་དམ་པ་མེ་ཏོག་རྒྱས། །སྙིང་རྗེ་རྣམ་པ་སྣ་ཚོགས་དུ་མར་ལྡན། །ལྷུན་གྱིས་གྲུབ་པ་ཕྱི་མའི་འབྲས་བུ་སྟེ། །བདེ་བ་འདི་ནི་གཞན་པའི་སེམས་མིན་ནོ། །ཞེས་སོ། །རང་དོན་སྐུ་ལྔར་འཛིན་པའི་རྟོག་པ་བོར་བ་ནི། དམངས་ལས། གཞན་ལ་ཕན་པའི་དོན་ནི་མི་བྱེད་ལ། །འདོད་པ་པོ་ལ་སྦྱིན་པར་མི་གཏེར་ན། །འདི་ནི་འཁོར་བའི་འབྲས་བུ་གང་ཡིན་ནོ་ལོ། །དེ་བས་བདག་ཉིད་བོར་བ་བྱས་ན་རུང༌། །ཞེས་སོ། །གཞན་དོན་སྤྲུལ་པ་དྲུག་ཏུ་འཛིན་པའི་རྟོག་པ་བོར་བ་ནི། དམངས་ལས། གང་ཞིག་འདོད་པ་ཅན་གྱི་སྐྱེ་བོ་འོངས་པའི་ཚེ། །དེ་ནི་རེ་བ་མེད་ནས་གལ་ཏེ་འགྲོ་ན་ནི། །ཕྱི་སྒོར་བོར་བའི་ཁམ་ཕོར་བླངས་ནས་སུ། །དེ་བས་ཁྱིམ་ཐབ་བོར་ནས་བསྡད་ན་རུང༌། །ཞེས་གསུངས་པ་ཡིན་ནོ། །
གཉིས་པ་སྒྲོ་འདོགས་བཅད་པའི་ཆོས་བརྒྱད་ལ། རྣམ་པར་རྟོག་པ་སྤང་བ་ནི། དེ་ལ་ལྔ་ལས། འཇིག་རྟེན་གྱི་རྟོག་པ་སྤང་བ་ནི།
རྒྱལ་པོས། ཆུ་ལ་རླུང་གིས་ཞུགས་ཤིང་དཀྲུགས་པ་ཡིས། །འཇམ་པོའི་ཆུ་ཡང་རྡོའི་གཟུགས་ལྟར་འགྲོ། །རྟོག་པས་དཀྲུགས་པས་རྨོངས་པ་གཟུགས་མེད་པ། །ཤིན་ཏུ་ཤྲ་ཞིང་འཁྲེགས་པ་ཉིད་དུ་འགྱུར། །ཞེས་པ་དང༌། བཙུན་མོས། རྙེད་དང་ལེན་པའི་བྱ་བ་གང་གིས་གོས་པ་མེད། །བརྩོལ་དང་བྲལ་ཞིང་གནས་སྐབས་བློ་བུར་རྐྱེན་པ། །ཞེས་པ་དང༌། དམངས་ལས། ཁྱིམ་ན་གནས་ཤིང་ཆུང་མ་དག་དང་ལྷན་ཅིག་ཏུ། །གང་ཞིག་ཡུལ་གྱི་དགའ་བས་བཅིངས་པ་མི་གྲོལ་ན། །མདའ་བསྣུན་ངས་ནི་དེ་ཉིད་ཤེས་པ་ཡིན་ཞེས་སྨྲས། །ཞེས་སོ། །གྲུབ་མཐའི་རྟོག་པ་སྤང་བ་ནི། དམངས་ལས། དེ་ཉིད་མི་ཤེས་བྲམ་ཟེ་ནི། །ལ་སོགས་པ་དང༌། དེ་ཉིད་ལས། ཁྱིམ་དང་ཁྱིམ་ན་དེའི་གཏམ་སྨྲས་ཡང༌། །བདེ་ཆེན་གནས་ནི་ཡོངས་སུ་ཤེས་པ་མིན། །འགྲོ་ཀུན་བསམ་པ་སུན་འབྱིན་མདའ་བསྣུན་སྨྲ། །བསམ་གྱིས་མི་ཁྱབ་བསྒྲུབ་པ་འགའ་ཡང་མེད། །ཞེས་པ་དང༌།དེ་ཉིད་ལས། ཀྱེ་ཧོ་བུ་ཉོན་བརྩོད་པའི་རོ་ནི་དགའ་བར་ཡང་དག་ཤེས། །འགྲོ་ལ་འཆད་ཅིང་འདོན་པ་ལ་སོགས་པས། །དེ་ཉིད་རྟོགས་པར་ནུས་པ་མ་ཡིན་ཏེ། །ཞེས་པ་དང༌། དམངས་ལས། ལྷན་ཅིག་ལ་ནི་ལུང་རྣམས་མང་པོར་མཐོང༌། །རང་འདོད་པའི་མང་པོ་གསལ་བར་སྣང༌། །མགོན་པོ་བདག་ཉིད་གཅིག་བུ་གཞན་རྣམས་འགལ། །ཁྱིམ་དང་ཁྱིམ་ན་གྲུབ་མཐའ་དེ་བསྒྲུབ་བོ། །ཞེས་སོ། །ལམ་གྱི་རྟོག་པ་སྤང་བ་ནི། དམངས་ལས། བདེ་བ་དེ་ཉིད་དང་ནི་བྲལ་གྱུར་ཅིང༌། །ལ་སོགས་པ་དང༌། གཞན་ཡང་དཀྱིལ་འཁོར་འཁོར་ལོ་མ་ལུས་བསྒོམ། །ལ་སོགས་པ་དམངས་དང༌། རྒྱལ་པོ་ལས། སྔགས་ཀྱི་ལམ་གྱི་རྟོག་པ་སྤོང་བ་མང་དུ་བསྟན་ནོ། །ཡང་དག་གི་རྟོག་པ་སྤང་བ་ནི། དམངས་ལས། གལ་ཏེ་ཡིད་དུ་འོང་བ་མཉམ་པ་མཉམ་པའི་སེམས། །སྙིང་ལ་བབ་ཅིང་ཅེས་པར་འཛིན་འཛིན་པའི། །ཏིལ་གྱི་ཤུན་པ་ཙམ་གྱིས་ཟུག་རྔུས་ཀྱང༌། །ནམ་ཡང་སྡུག་བསྔལ་འབའ་ཞིག་བྱེད་པར་ཟད། །ཞེས་པ་དང༌།དེ་ཉིད་ལས། རང་བཞིན་མཁའ་མཉམ་ཡིད་ཀྱིས་འཛིན་པ་ཡིན། །ཞེས་པ་དང༌། བཙུན་མོ་ལས། དོན་དེ་ཉིད་ལ་བྱ་བ་གང་ཡང་མི་དགོས་ཀྱིས། །བྱ་བ་བཏང་བའི་སེམས་ནི་བདེ་བ་ཆེ་མཆོག་ཉིད། །ཞེས་སོ། །གདམ་ངག་གི་རྟོག་པ་སྤངས་པ་ནི། རྒྱལ་པོས། སྒྲུབ་གླང་རྐང་རྗེས་ཆུ་ཡིས་གང་བྱས་ཀྱང༌། །ཇི་ལྟར་དེ་ཡང་སྐམས་པར་འགྱུར་བ་བཞིན། །ཕུན་ཚོགས་མ་ཡིན་ཕུན་ཚོགས་བསྟན་པའི་སེམས། །ཡང་ནི་ཕུན་སུམ་ཚོགས་པ་སྐམ་པར་འགྱུར། །ཞེས་པ་དང༌། དེ་ཉིད་ལས། དམ་པའི་བདེ་བ་སྤངས་ནས་གཞན་དུ་འགྲོ། །རྐྱེན་ལས་སྐྱེས་པའི་བདེ་ལ་རེ་བར་བྱེད། །རང་གི་ཁར་བཅུག་སྦྲང་རྩི་ཉེ་བ་ནི། །འཐུང་བར་མ་བྱེད་ཤིན་ཏུ་རིང་བར་འགྱུར། །ཞེས་སོ། །
དམ་པའི་རྗེས་སུ་འབྲང་བ་ལ་གསུམ་ལས། ཐོས་པ་ནི། བཙུན་མོ་ལས། དམ་པ་བརྟེན་ནས་ཉེས་པ་དག་ལྷུར་ལེན་དང༌། །ཞེས་པ་དང༌། དམངས་ལས། བླ་མའི་ལུང་ལ་སྒྲིམས་ཏེ་གུས་འབད་ན། །ཞེས་པ་དང༌། གང་ཞིག་བརྟེན་དེ་གང་ཐོས་པ། །དགོངས་པ་གང་ཡིན་དམ་པར་སྐྱེ་བ་ན། །ཞེས་པ་དང༌། རྒྱལ་པོས། གཏི་མུག་མུན་པར་སྒྲོན་མེ་སྤར། །ཞེས་སོ། །བསམ་པ་ནི། དམངས་ལས། རྩ་བ་བྲལ་བ་དེ་ཉིད་གང་སེམས་པ། །བླ་མའི་མན་ངག་ཐོབ་པ་དེའི་མཆོག །ཞེས་པ་དང༌། རྒྱལ་པོས། ཇི་སྲིད་བློའི་དབྱེ་བས་ཕྱེ། །དེ་སྲིད་སེམས་ཀྱི་དྲི་མ་སྤང༌། །ཞེས་སོ། །བསྒོམ་པ་ལ་གཞུང་མང་ངོ༌། །
བླ་མས་ཟིན་པ་ལ་གསུམ་ལས། བརྒྱུད་པའི་བླ་མ་ནི། དམངས་ལས། བླ་མས་སྨྲས་པ་གང་གི་སྙིང་ཞུགས་པ། །ལག་པའི་མཐིལ་དུ་གནས་པའི་གཏེར་མཐོང་འདྲ། །ཞེས་པ་དང༌། བཙུན་མོ་ལས། དེ་ཕྱིར་བརྒྱུད་པར་ལྡན་པའི་བྱིན་རླབས་གང་ལྡན་པ། །དུས་ཐབས་བརྟེན་པ་མཁས་པས་རྟག་ཏུ་བརྟེན་པར་བྱ། །ཞེས་སོ། །བཀའི་བླ་མ་ནི། དམངས་ལས། བླ་མ་དམ་པའི་བཀའི་བདེན་པར་ཡིད་ཆེས་ན། །ང་ཡིས་བརྗོད་དུ་ཡོད་པ་མིན་ཞེས་མདའ་བསྣུན་སྨྲ། །ཞེས་པ་དང༌། དེ་ཉིད་ལས། བླ་མའི་ལུང་ལ་བརྟེན་ཏེ་གུས་འབད་ན། །ལྷན་ཅིག་སྐྱེས་པ་འབྱུང་བ་ཐེ་ཚོམ་མེད། །ཞེས་སོ། །དངོས་ཀྱི་བླ་མ་ནི། བཙུན་མོ་ལས། ཐམས་ཅད་ཐམས་ཅད་དམ་པའི་དུས་སུ་ཉེར་མཐོང་ནས། །བླ་མར་མ་གྱུར་པའི་ཆོས་ནི་གང་ཡང་ཡོད་མ་ཡིན། །ཞེས་པ་དང༌། དམངས་ལས། བླ་མས་བསྟན་པའི་དྲི་མེད་བློ་གྲོས་འདི། །དེ་ཉིད་གཏེར་ཡིན་གཞན་པ་གང་ཡིན་ལོ། །ཞེས་པ་དང༌། རྒྱལ་པོས། མཆོག་གི་དམ་པ་གྲོགས་དག་ཤེས་པར་གྱིས། །ཞེས་པ་དང༌། དམངས་ལས། དེ་རིང་དཔལ་ལྡན་བླ་མ་མགོན་པོས་བསྟན་པས་རྟོགས། །ཞེས་སོ། །
གདམ་ངག་ལ་སེམས་ཐག་བཅད་པ་ལ་གསུམ་ལས། གནས་ལུགས་ལ་ཐག་བཅད་པ་ནི། རྒྱལ་པོས། སེམས་གང་དྲི་མ་མེད་པའི་རང་བཞིན་ལ། །སྲིད་དང་མྱ་ངན་འདས་པའི་འདམ་གྱིས་མ་གོས་སོ། །ཞེས་པ་དང༌། བཙུན་མོ་ལས། སྲིད་དང་མྱ་ངན་འདས་པ་གཉིས་སུ་མི་རྟོག་པས། །འདི་ནི་ཆོས་ཀྱི་དབྱིངས་ཀྱི་གནས་ལུགས་ཡིན་པར་བཤད། །ཞེས་སོ། །འཁོར་བ་ལ་སེམས་ཐག་བཅད་པ་ནི། དམངས་ལས།འཁོར་བའི་རང་བཞིན་སེམས་ཀྱི་ངོ་བོ་ཉིད་ཡིན་ཞིང༌། །རྨོངས་རྣམས་མདའ་བསྣུན་གྱིས་སྨྲས་རྩེ་ནི་ཤེས་པར་གྱིས། །ཞེས་པ་དང༌། དམངས་ལས། འཁོར་བ་གང་ཡིན་མྱ་ངན་འདས་ཞེས་ངེས། །ཡིད་ཀྱི་དྲི་མ་དག་ན་ལྷན་ཅིག་སྐྱེས་པ་ཏེ། །དེ་ཚེ་མི་མཐུན་ཕྱོགས་ཀྱི་འཇུག་པ་མེད། །ཞེས་སོ། །
གདམ་ངག་ལ་སེམས་ཐག་བཅད་པ་དངོས་ལ་བརྒྱད་ལས། པདྨ་ལྟ་བུ་ནི། དམངས་ལས། དགེ་བ་ང་ཡིས་ངེས་པར་ཡང་དག་མཐོང༌། །འདབ་ལྡན་པདྨའི་སྡོང་པོ་གེ་སར་གྱི་དབུས་ན། །ཤིན་ཏུ་ཕྲ་བའི་རྣལ་མ་དྲི་དང་ཁ་དོག་ལྡན། །ཞེས་སོ། །གཉིས་པ་འཁོར་ལོ་ལྟ་བུ་ནི། དམངས་ལས། ཟ་ཞིང་འཐུང་ལ་གཉིས་སྤྲོད་ཀྱི་དགའ་ཞིང༌། །རྟག་ཏུ་ཡང་དང་ཡང་དུ་འཁོར་ལོ་འགེངས། །ཆོས་འདི་ལྟ་བུས་འཇིག་རྟེན་ཕ་རོལ་འགྲུབ་འགྱུར་ཏེ། །རྨོངས་པའི་འཇིག་རྟེན་མགོན་པོར་རྡོག་པས་མནན་ནས་སོང༌། །ཞེས་པ་དང༌། བཙུན་མོ་ལས། གྲོལ་བ་ཆེན་པོ་ལ་སྦྱངས་རེ་བ་མེད་པའི་སེམས། །རྒྱུན་མི་ཆད་པའི་མཐུ་ལས་ངེས་པར་རྙེད་པར་འགྱུར། །ཞེས་སོ། །དྲན་མེད་དང་སྐྱེ་མེད་གཉིས་གོང་དུ་བཤད་ཟིན་ཏོ། །ལྟ་བའི་མན་ངག་ནི། དམངས་ལས། རྟོགས་པར་གྱུར་ན་ཐམས་ཅད་དེ་ཡིན་ཏེ། །དེ་ལས་གཞན་པ་སུས་ཀྱང་ཤེས་མི་འགྱུར། །ཞེས་པ་དང༌། དེ་ཉིད་ལས། ཀྱེ་ཧོ་རྨོངས་པའི་སེམས་ཀྱི་སེམས་ལ་རྟོགས་ནས་ནི། །ལྟ་བ་ངན་པ་ཐམས་ཅད་ལས་ནི་རང་གྲོལ་འགྱུར། །མཆོག་ཏུ་བདེ་བ་ཆེན་པོའི་དབང་གིས་ན། །དེ་ལ་གནས་ན་དངོས་གྲུབ་དམ་པའོ། །ཞེས་པ་དང༌། དེ་ཉིད་ལས། གང་ཚེ་གཉུག་མའི་ཡིད་ནི་སྦྱངས་གྱུར་པ། །དེ་ཚེ་བླ་མའི་ཡོན་ཏན་སྙིང་ལ་ཞུགས་པར་འགྱུར། །ཞེས་སོ། །བསྒོམ་པ་ནི། དམངས་ལས། སེམས་ནི་ནམ་མཁའ་ལྟ་བུར་གཟུང་བྱས་ལ། །ནམ་མཁའི་རང་བཞིན་ཉིད་དུ་སེམས་ནི་གཟུང་བར་བྱ། །ཞེས་པ་ལ་སོགས་པའི་གཞུང་མང་ངོ༌། །སྤྱོད་པ་ནི། བཙུན་མོ་ལས། ཧེ་རུ་ཀའི་གར་དང་སྐྱེས་སོགས་གླུས། །སེམས་ནི་གཟེངས་བསྟོད་ཅུང་ཟད་སྐྱོ་བར་མི་བྱའོ། །ཞེས་པ་དང༌། ཡང་དེ་ཉིད་ལས། གསང་ཆེན་སྨྱོན་པའི་སྤྱོད་པས་ལྐུག་པར་བྱས་ནས་ནི། །བྱ་བྱེད་མི་བྱ་མེད་པའི་སྤྱོད་པ་རང་ཤུགས་ཀྱི། །གླང་ཆེན་མཚོ་རུ་འཇུག་འདྲ་རྟག་ཏུ་སྨྱོན་སེམས་ཀྱི། །དམན་པའི་ཆོས་རྣམས་སྤྱད་ན་གྲོལ་བར་མདའ་བསྣུན་སྨྲ། །ཞེས་པ་དང༌། དམངས་ལས། བྱ་བ་བྱེད་དང་བྱ་བ་མི་བྱེད་དང༌། །ངེས་པར་རྟོགས་ན་འཆིང་དང་གྲོལ་བ་མེད། །ཅེས་པ་དང༌། དེ་ཉིད་ལས། དེ་ཕྱིར་རྣལ་འབྱོར་སྤྱོད་པ་དཔེ་དང་བྲལ། །ཞེས་པ་དང༌། ཐག་ཆོད་པའི་འབྲས་བུ་ནི། བཙུན་མོ་ལས། ཆོས་ཀྱི་སྐུ་དང་ལོངས་སྤྱོད་རྫོགས་དང་སྤྲུལ་པའི་སྐུ། །ཞེས་པ་དང༌། ངོ་བོ་ཉིད་ཀྱི་བདེ་བ་དེ་ཉིད་ལོངས་སྤྱོད་ཆེ། །ཞེས་པ་ལ་སོགས་པ་འབྲས་བུའི་སྐབས་ནས་བསྟན་པ་ཡིན་ནོ། །ལུང་རིགས་ལ་བརྡར་ཤ་བཅད་པ་ནི། བཙུན་མོ་ལས། བླ་མའི་དུས་ཐབས་རྟེན་པ་དང་ནི་ཆེར་རྟོགས་པ། །ཤེས་རབ་ཕ་རོལ་ཕྱིན་པ་དང་ནི་མདོ་གཞན་ལས་རྙེད་ཅིང༌། །ཞེས་སོ། །བླ་མ་སངས་རྒྱས་སུ་མཐོང་བ་ནི། བཙུན་མོ་ལས། སྙིང་པོས་སྙིང་པོ་མཚོན་པ་བླ་མ་མཆོག་དག་ལས། །རྟོགས་པས་གཞན་ལ་མཚོན་ཏེ་དེ་ཉིད་རང་ལ་མཚོན། །ཞེས་པ་དང༌། བླ་མ་མཉེས་པར་བྱེད་པའི་ལེའུ་ལ་སོགས་པའོ། །གདམ་ངག་ལ་བདུད་རྩིར་མཐོང་བ་ནི། བཙུན་མོ་ལས། ཀྱེ་མ་བླ་མའི་ཞལ་གྱི་བདུད་རྩིའི་ཐིགས་པ་ཇི་སྙེད་པ། །ངེས་ཤེས་མངོན་དུ་འགྲོ་བས་བླང་ཞེས་བྱ། །ཞེས་པ་དང༌། དམངས་ལས། གང་ཞིག་བླ་མའི་མན་ངག་བདུད་རྩིའི་ཆུ། །ཞེས་པས་སོ། །བྱ་བ་ངང་གིས་བཏང་བ་ནི། བཙུན་མོ་ལས། དོན་དེ་ཉིད་ལ་བྱ་བ་གང་ཡང་མི་དགོས་ཀྱི། །བྱ་བ་བཏང་བའི་སེམས་ནི་བདེ་བ་ཆེ་མཆོག་ཉིད། །ཞེས་པ་དང༌།དམངས་ལས། བྱ་བ་བྱེད་དང་བྱ་བ་མི་བྱེད་དང༌། །ངེས་པར་རྟོགས་ན་འཆིང་དང་གྲོལ་བ་མེད། །ཞེས་པ་ལ་སོགས་པས་བསྟན་ནོ། །
བཀྲ་ཤིས་པར་གྱུར་ཅིག །སྟོང་ཐུན་དང་ལུང་སྦྱོར་སྤྲད་རྒྱུ་ཡིན། བླ་མའི་རྣལ་འབྱོར་གྱི་སྐབས་སུ་འབྲེལ་འཇུག་སྦྱོར་རྒྱུ་ཡིན། སྟོང་ཐུན་གྱི་སྐབས་སུ་བརྡ་བཞིའི་ཁྲིད་ཡིག་སྦྱར་རྒྱུ་ཡིན། དཔལ་ས་ར་ཧའི་གཞུང་གསུམ་ནས་དྲངས་པའི་ལུང་སྦྱོར་འདི། དགེ་སློང་བློ་གྲོས་སེང་གེས་སྦྱར་བ་རྫོགས་སོ།། །།
བཅོམ་ལྡན་འདས་དཔལ་རྡོ་རྗེ་འཆང་ཆེན་པོ་ལ་ཕྱག་འཚལ་ལོ། །
གང་དུ་ཆོས་དང་ཆོས་ཉིད་རྣམ་གྲོལ་ཡང༌། །
འགག་མེད་རྩལ་གྱི་སྣང་བ་སྟོན་པ་བཞིན། །
བདེན་གཉིས་མཛེས་པའི་རྒྱན་གྱིས་བརྒྱན་པ་པོ། །
དེ་ཉིད་དགོངས་པའི་མཆོག་དེ་སྤྱི་བོས་བླངས། །
ཆོས་ཉིད་ཀུན་ལ་ཁྱབ་པའི་ལྷུན་པོ་ལ། །
སྟོང་པའི་སྡོང་པོ་སྙིང་པོའི་མེ་ཏོག་རྒྱས། །
ལྷུན་གྲུབ་འབྲས་བུ་བསྡུ་བའི་བསིལ་གྲིབ་ཅན། །
དཔག་མེད་ཤེས་བྱས་རྒྱན་པའི་ལྗོན་ཤིང་རྒྱལ། །
སྲིད་ཞིའི་དཔལ་གྱུར་ཐམས་ཅད་ཀུན་གྱི་ལམ། །
ཅི་བཞིན་དོན་ལས་མ་གཡོས་རི་དབང་བཞིན། །
གནས་པ་དེ་ཉིད་ལེགས་པར་སྟོན་མཛད་པ། །
དཔལ་ལྡན་དྲི་མེད་མགོན་ལ་མགོས་ཕྱག་འཚལ། །
སྐྱོན་བྲལ་རྟོགས་པའི་རྟ་བདུན་དབང་པོ་ཡི། །
བླ་མས་ལེགས་བཤད་དྲི་མེད་འོད་ཟེར་ཅན། །
དཔལ་ལྡན་བློ་ཡི་ཁ་འབྱེད་ངག་གི་དོན། །
རྟོགས་པར་བྱ་ཕྱིར་བདག་གི་བཤད་པར་བྱ། །
དེ་ལ་རེ་ཤིག་ཡང་དག་པར་རྫོགས་པའི་སངས་རྒྱས་ཐམས་ཅད་མཁྱེན་པ་སྲིད་ཞིའིི་དཔལ་དུ་གྱུར་པ་དེ་ཉིད་ཀྱིས། འགྲོ་བ་མ་རིག་པའི་སྒྲིབ་གཡོགས་དུ་མས་དཀྲིས་པར་གྱུར་པ་རྣམས་ལ། དེ་བཞིན་ཉིད་ཀྱི་སྣང་བ་བསྐྱེད་པར་བྱ་བའི་དོན་དུ། ཆོས་ཀྱི་རྣམ་གྲངས་ཇི་སྙེད་ཅིག་བཀའ་སྩལ་ཡང༌། ལུང་དང༌། རྟོགས་པའི་བདག་ཉིད་དུ་འདུས་པར་མངོན་སྟེ། དེའང་མཛོད་ལས།
སྟོན་པའི་དམ་ཆོས་རྣམ་གཉིས་ཏེ། །
ལུང་དང་རྟོགས་པའི་བདག་ཉིད་ཅན། །
དེར་འཛིན་བྱེད་དང་སྨྲ་བྱེད་དང༌། །
བསྒྲུབ་པར་བྱེད་པ་ཁོ་ནའོ། །
ཞེས་བཤད་པས་སོ། །དེ་ལྟར་ནའང་ཐེག་པ་གསུམ་མམ། ཐེག་པ་ཆེ་ཆུང་གཉིས་སུ་འདུས་པར་མངོན་ཏེ། ཆོས་ཐམས་ཅད་ལས་དེ་ལྟར་བཤད་པ་དང༌། མདོ་སྡེ་རྒྱན་ལས། འགལ་བའི་ཕྱིར་དང་སྒྲ་གཞན་ཕྱིར། །ཅེས་པ་ལ་སོགས་པ་རྣམས་ཀྱིས་ཉན་ཐོས་ཀྱི་ཐེག་པ་དང༌། ཐེག་པ་ཆེན་པོ་གཉིས་སུ་རྒྱས་པར་གསུངས་སོ། །ཐེག་པ་ཆེན་པོ་ལ་ཡང་གཉིས་ལས། རྒྱུ་ལམ་དུ་བྱེད་པ་མདོ་སྡེ་དང༌། འབྲས་བུ་ལམ་དུ་བྱེད་པ་རྒྱུད་སྡེའོ། །
དེ་ལྟ་བུའི་བཀའ་རྣམས་ཀྱི་དགོངས་པ་ངེས་པར་འགྲེལ་པར་བྱེད་པའི་སློབ་དཔོན་ཆེན་པོ་རྣམས་ཀྱིས་བསྟན་ཆོས་ཀྱང་སངས་རྒྱས་ཀྱི་གསུང་ཇི་ལྟ་བ་བཞིན་དུ་རྗེས་སུ་བསྟན་པ་ལས། ཁྱད་པར་དུ་ཐེག་པ་ཆེན་པོ་གསལ་བར་སྟོན་པ་ས་ར་ཧ་པ་དང༌། ཀླུ་བ་དང༌། ཐོགས་མེད་ལ་སོགས་པ་འཕགས་པའི་ལམ་ཁྱད་པར་ཅན་ལ་གནས་པ་རྣམས་མདོ་སྡེ་ལས་ལུང་བསྟན་པ་ལས། ཁྱད་པར་དུ་ས་ར་ཧ་པ་དེ་ཉིད་ཀྱིས་སྙིང་པོའི་དོན་ཅིག་ཆར་དུ་མཚོན་པར་བྱེད་པ་དོ་ཧ་འདི་གསུངས་ཏེ། འདི་ལའང་གཉིས་ལས། མཚན་གྱི་དོན་དང༌། གཞུང་དོན་དྲི་མ་མེད་པ་བསྟན་པའོ། །ཐོག་མ་ནི།
ཞེས་པ་སྟེ། དེའང་འདི་ཉིད་ལོཙྪ་བ་རྣམས་ཀྱིས་ཚིག་གི་འཕྲོད་དུ་སྦྱར་བ་ཡིན་པས་བཤད་པ་ལ་དགོས་པ་ཆུང་ནའང༌། བཤད་པ་འགའ་ཞིག་དང་རྗེས་སུ་མཐུན་པར་སྦྱར་ན། འདི་ཀླད་དུ་སྨོས་པ་ལས་ཁུངས་བཙུན་པ་ལ་སོགས་པའི་དགོས་ཆེད་གནས་པ། བོད་སྐད་དུ་བསྒྱུར་བའི་ལོཙྪ་བ་ལ་དྲིན་དྲན་པ་ལ་སོགས་པའི་དགོས་ཆེད་དང་ལྡན་པར་བསྒྲུབ་ལ། དེ་དག་ཀྱང་དོན་དང་སྦྱར་ཏེ་བཤད་ན། རྒྱ་ནི་དུག་རྣམ་པ་ལྔའི་རྒྱའོ། །གར་ནི་དེ་ལས་གར་བའོ། །སྐད་དུ་ཞེས་པ་ནི། རྒྱ་གར་ན་སྐད་རིགས་བཞི་ལས། འདི་ལྷོ་ཕྱོགས་བྷེ་ཏའི་ཡུལ་གྱི་འཕྲལ་སྐད་དོ། །སྐད་གང་ཞེ་ན། དོ་ཧ་ལ་སོགས་པ་སྟེ། དེའང་འདི་ཉིད་བསྒྱུར་ན། སྒྲའི་རྙེན་གྱིས་དོ་ཧ་ནི་མི་ཟད་པ་དང༌། གླུ་དང་འགའ་ཞིག་ཏུ་འགྱུར་རོ། །ཀོ་ཤ་ནི་མཛོད། ཀོ་ཏ་ནི་གླུའོ། །དེའང་དོན་མི་ཟད་པ་འཁོར་བ་དང་མྱ་ངན་ལས་འདས་པའི་ཆོས་ཐམས་ཅད་ཀྱི་འབྱུང་གནས་ཆེན་པོའོ། །དེ་ཉིད་སྟོན་པར་བྱེད་པའི་གླུའོ། །
ཞེས་པ་ནི་ལོཙྪ་བ་རྣམས་འགྱུར་བྱེད་པའི་སྔ་ལོགས་སུ་རང་དད་པའི་ལྷ་ལ་ཕྱག་བྱས་པས་རྩོམ་པ་མཐར་ཕྱིན་པར་འགྱུར་བ་དང༌། ཁྱད་པར་ཤེས་རབ་ཀྱི་ལྷ་འཇམ་དཔལ་ཡིན་པས་བརྗོད་བྱ་དང་མཐུན་པར་བྱ་བའི་ཕྱིར་ཕྱག་འཚལ་ལོ། །
གཞུང་དོན་དྲི་མ་མེད་པ་ལ་གཉིས། ཉམས་སུ་བླང་ཚུལ་དུ་བཤད་པ་ལ་ཁོང་སྡོམ་དྲུག་དང་བཅས་པ་དང༌། གཞུང་སྡོམ་ཁྲིགས་ཆགས་སུ་བཤད་པའོ། །འདི་ལ་གསུམ། མ་རྟོགས་ལོག་རྟོགས་ཀྱི་གྲུབ་མཐའ་དང༌། རང་གི་གཞུང་ཉམས་སུ་བླང་བྱ་དང༌། རྟོགས་ཤིང་གྲོལ་བའི་འབྲས་བུའོ། །དང་པོ་ལ་གསུམ་ལས། ལོག་རྟོགས་མུ་སྟེགས་པ་དགག་པ་གཉིས། རང་གི་གཞུང་ལུགས་དང༌། དེ་ལ་བརྒལ་བའོ། །དང་པོ་ལ་བཞི་ལས། དང་པོར་ཚངས་པའི་གཞུང་ལུགས་ནི།
དེ་ཉིད་མི་ཤེས་བྲམ་ཟེ་ནི། །
གྱི་ན་རིག་བྱེད་བཞི་དག་འདོན། །
ས་ཆུ་ཀུ་ཤ་དག་བྱེད་དང༌། །
ཁྱིམ་ན་གནས་ཤིང་མེ་ལ་བཤྲེག །
དོན་མེད་སྦྱིན་ཤྲེག་བྱེད་པ་ནི། །
དུ་བས་མིག་ལ་གནོད་པར་བས། །
དེ་ཉིད་མི་ཤེས་པ་ལ་སོགས་པའི་ཚིག་རྐང་དྲུག་སྟེ། དེའང་ལྟ་བ་ལོག་པར་རྟོག་པའི་མུ་སྟེགས་པ་ལ་གྲུབ་མཐའ་རྣམ་པ་བཞི་ཡོད་དེ། མུ་སྟེགས་ཀྱི་སྟོན་པ་སྲིད་རལ་ཅན་གྱི་ཞལ་གྱི་སྒོ་བཞི་ལས། ཚངས་པ་དང༌། དབང་ཕྱུག་དང༌། ཁྱབ་འཇུག་དང༌།འཇིག་བྱེད་བཞིར་བྱུང་སྟེ། བདག་རྟག་པ་དང༌། བདེན་པ་དང༌། ཁྱབ་པ་དང༌།གཅིག་པུ་རང་དབང་ཅན་ལ་སོགས་པ་བསྟན་པ་ལས། དེ་དག་གིས་ཆོས་ཐམས་ཅད་ཀྱི་རང་བཞིན་སྐྱེ་མེད་དེ་ཉིད་མི་ཤེས་པའི་ཕྱིར། ལམ་དང་འབྲས་བུ་འཁྲུལ་པ་དང་བཅས་པ་ཡིན་ཏེ། དེའང་ལུང་རིགས་པའི་སྒོ་ནས་བརྟག་ན། བདག་དེ་ཉིད་ཀྱང་བདེན་པ་མེད་པར་ཤེས་ལ། འབྲས་བུ་ཚངས་པ་ལ་སོགས་པ་རྣམས་ཀྱང་འཁོར་བ་ལས་མ་འདས་པའི་ཕྱིར།
ལམ་གོལ་ས་ཉིད་དུ་ཞུགས་པའི་གང་ཟག་ནི། བྲམ་ཟེའི་རིགས་དང༌། རྗེ་རིགས་དང༌། རྒྱལ་རིགས། དམངས་རིགས་བཞི་ ལས། ཁྱད་པར་དུ་བྲམ་ཟེ་ནི་རིག་བྱེད་རྣམ་བཞི་འདོན་སྟེ། དེའང་ངེས་བརྗོད་དང༌། མཆོད་སྦྱིན་དང༌། སྙན་ངག་དང༌། སྲིད་བསྲུངས་ཞེས་བྱ་བ་བཞི་ངག་ཏུ་འདོན་པར་བྱེད་པ་དང༌། དག་བྱེད་ཀྱི་ཁྱད་པར་དུ་ལུས་དག་པར་བྱེད་པ་ས་དང་ངག་གི་ཆུ་དང༌། ཡིད་ཀྱི་ཉེས་པ་ཀུ་ཤ་ཡིས་དག་པར་བྱེད་པ་དང༌། དཀའ་ཐུབ་ཀྱི་ཁྱད་པར་རང་གཞན་གྱི་ལུས་མེར་བཤྲེགས་ཏེ། ཚངས་པ་ལ་ཕུལ་བས་འབྲས་བུ་ཐོབ་པར་འདོད་པ་དང༌། ཕྱི་ལྟར་ཏིལ་དང་མར་ལ་སོགས་པའི་སྦྱིན་བཤྲེག་བྱེད་ཀྱང༌། འདི་དག་རྣམས་ཀྱང་དོན་མེད་པ་འབའ་ཞིག་ཏུ་ཟད་དེ། དེའང་ཇི་སྟེ་ཞེ་ན། ས་ཆུ་དང་ཀུ་ཤ་ལྔ་པོ་རྣམས་ནི། ནང་ཕན་ཚུན་གྱི་དྲི་མ་ཡང་སྦྱོང་མི་ནུས་ལ། གལ་ཏེ་འབྱུང་བ་བཞི་ཕན་ཚུན་སོ་སོའི་དྲི་མ་དག་བྱེད་ཡིན་ནའང༌། ཡིད་ཀྱི་སྒྲིབ་པ་ནི་འབྱུང་བ་བཞི་ལས་བྱུང་བ་མ་ཡིན་པས་དག་བྱེད་དང་རིག་བྱེད་རྣམས་དོན་མེད་པ་ཡིན་ནོ། །
དོན་མེད་བཞིན་དུ་སྦྱིན་བཤྲེག་བྱེད་པ་ནི། གནས་སྐབས་སུ་ཆུ་བུར་གྱི་མིག་དང༌། མཐར་ཐུག་ཏུ་ཡེ་ཤེས་ཀྱི་སྤྱན་གཉིས་ཀ་ལ་གནོད་པས་གཞུང་ལུགས་འདི་ནི་ཉམས་སུ་བླང་བྱ་མ་ཡིན་པས་སྤང་བར་བྱའོ། །
གཉིས་པ་དབང་ཕྱུག་གིས་གསུངས་པའི་དཀའ་ཐུབ་བཤད་པ་ལའང༌།
དབྱུ་གུ་དབྱུག་གསུམ་ལེགས་ལྡན་གཟུགས། །
ཐ་དད་པ་དང་དད་པས་བསྟན་པ་དང༌། །
ཆོས་དང་ཆོས་མིན་ཤེས་པར་མི་མཉམ་ཞིང༌། །
འགྲོ་བ་རྣམས་ནི་བརྫུན་པ་ཉིད་དུ་གོལ། །
དབྱུག་གུ་དབྱུག་གསུམ་ཞེས་པ་ལ་སོགས་ཚིག་རྐང་བཞི་སྟེ། དེ་ལ་དབང་ཕྱུག་གི་བརྟུལ་ཤུགས་དཀའ་ཐུབ་ཀྱི་རིགས་དེ། དབྱུག་གུ་ནི་རྩེ་གསུམ་རྩེ་གཅིག་པའམ། དབྱུག་གུ་རྩེ་གསུམ་པ་ནི་ཏྲི་ཤུ་ལ་ཡིན་ཏེ། དེའི་སྟེང་དུ་བདག་གི་ལུས་དོར་བས་གཙོ་བོ་དང་བྲལ་བའི་ཕྱིར། བདག་དེ་ཐོབ་པར་འདོད་པའོ། །དེའང་དཀའ་ཐུབ་དེ་ལ་འཇུག་པའི་ཐབས་སུ་ལེགས་ལྡན་གྱི་སྟོན་པ་དབང་ཕྱུག་ཆེན་པོའི་གཟུགས་ཀྱི་ཆ་ལུགས་བཅོས་ཏེ། རྟག་ཆད་ལ་སོགས་པའི་ལྟ་བ་ཐ་དད་པ་རྣམས་ཀྱི་གཞུང་ལུགས་འཛིན་པ་དང༌། ཁྱད་པར་དུ་ཡང་དབང་ཕྱུག་དང་དབུ་མའི་བདེ་བ་འབྲས་བུས་མཐོང་ཏེ་བདག་ཉིད་ཀྱང་དབང་ཕྱུག་ཡབ་ཡུམ་དུ་བསྒོམ་པའི་བདེ་བ་ལ་བརྟེན་པའམ། དཔེར་ན། ངང་པ་ཕོ་མོ་ལྟར་བདག་གཞན་གྱི་བདེ་བ་ལས་མཐར་ཐུག་ཏུ་འཛིན་པ་རྣམས་ནི་བདེ་བ་མ་ཡིན་ཏེ། དེའང་བདེ་བ་དེས་གནས་སྐབས་ཀྱི་ལམ་དང་མཐར་ཐུག་གི་འབྲས་བུ་འཐོབ་ན། དབྱུག་གུ་ལ་མཆོངས་པའི་སྡུག་བསྔལ་གྱིས་གྲོལ་བར་མི་འགྱུར་ཏེ། མངོན་དུ་འགལ་བའི་ཕྱིར་རོ། །སྡུག་བསྔལ་དེས་འབྲས་བུ་ཐོབ་པར་འདོད་ནའང་དེ་བཞིན་ནོ། །
དེའི་ཕྱིར་འཁོར་བ་ལས་གྲོལ་བྱེད་ཀྱི་ཆོས་ཡང་མི་ཤེས་ལ། གནས་སྐབས་སུའང་སྡུག་བསྔལ་དང་ཉོན་མོངས་པས་གཙེས་པས་ཆོས་མ་ཡིན་པ་ཡང་མི་ཤེས་ལ། ཡང་ན་གནས་སྐབས་ཀྱི་བདེ་བ་ཡོད་མོད་ཀྱི། ཆོས་དང་ཆོས་མིན་གང་གིས་ཀྱང་ཡང་དག་པའི་ཆོས་མི་ཤེས་པར་མཉམ་ཞིང༌། དེ་ལ་འཇུག་པའི་འགྲོ་བ་རྣམས་ནི་རྫུན་པ་ཉིད་དུ་གོལ་བའོ། །
གསུམ་པ་ཁྱབ་འཇུག་གིས་གསུངས་པ་བདག་དེས་འགྲོ་བ་ཐམས་ཅད་ལ་གནས་ཤིང་ཁྱབ་པར་སྟོན་པ་ནི།
ཨེ་རའི་ཐལ་བས་ལུས་ལ་བྱུགས་ནས་སུ། །
མགོ་ལ་རལ་པའི་ཁུར་བུ་ཁུར་བར་བྱེད། །
ཁྱིམ་དུ་མར་མེ་བཏང་ནས་གནས། །
མཚམས་སུ་འདུག་ནས་དྲིལ་བུ་འཁྲོལ། །
སྐྱིལ་ཀྲུང་བཅས་ནས་མིག་བཙུམས་ཏེ། །
རྣ་བར་ཤུབ་ཤུབ་སྐྱེ་བོ་སླུ་བར་བྱེད། །
ཁྱོ་མེད་སྐྲ་མེད་འདི་འདྲ་གཞན་ལ་སྟོན། །
དབང་རྣམས་བསྐུར་ཞིང་བླ་མའི་ཡོན་རྣམས་ལེན། །
ཨེ་རིའི་ཐལ་བ་ཅེས་པ་ནས་ཚིག་རྐང་བརྒྱད་ཀྱིས་བསྟན་ཏེ། དེའང་ཁྱབ་འཇུག་གི་སྟོན་པའི་རྗེས་སུ་སློབ་པའི་གང་ཟག་དག་ལུས་ཀྱི་རྟགས་འཛིན་པ་ནི། ཁ་དོག་སྔོ་སྐྱར་འདོད་པའི་ཕྱིར་ཨེ་རི་སྟེ། མི་རུས་དང་བ་གླང་གི་ལྕི་བའི་ཐལ་བ་སྦྱར་ནས་ལུས་ལ་བྱུགས་པ་དང༌། སྐྲའང་དེ་ཉིད་ལྟར་རྟེན་སྦེད་པའི་ཕྱིར་གཅིག་ཏུ་བསྡུས་ནས་རལ་པའི་ཟར་བུ་ཆེན་པོ་ཁུར་བར་བྱེད་པའོ། །
དེའི་དཀའ་ཐུབ་ཀྱི་ཁྱད་པར་དུ་ཕྱི་ལྟར་གྱི་ཁྱིམ་དུ་ཁྱབ་འཇུག་གི་དཀྱིལ་འཁོར་ལ་སོགས་པ་བྱ་སྟེ། མཆོད་པའི་ཁྱད་པར་མར་མེ་ལ་སོགས་པ་བཤམས་ནས། རང་ཉིད་དབང་ལྡན་གྱི་མཚམས་སུ་འདུག་ནས་དྲིལ་བུ་ལ་སོགས་པའི་མཆོད་པ་བྱེད་པའོ། །
ནང་ལྟར་དེ་གཞན་ལ་སྟོན་པར་བྱེད་པ་ལ་དཀྱིལ་མོ་ཀྲུངས་བཅས་ནས། བླ་མ་དེས་སྙིང་གར་རྣ་བ་གཏོད་དུ་བཅུག་སྟེ། སྒྲ་ཆུང་ངུས་ཤུབ་ཤུབ་ཏུ་ཨ་ཧམ་ཅེས་པའམ། སྒྲ་ཐོས་སམ་ཞེས་དྲིས་ནས་ཐོས་ན་བདག་དེའི་སྒྲ་ཡིན་པས་དབང་ཐོབ་བོ་ཅེས་སྟོན་པ་དང༌། སེམས་འཛིན་གྱི་ཡན་ལག་ཏུ་ཁྱིམ་དུ་མར་མེ་ཞེས་པ་བདག་གི་སྙིང་ཁར་མར་མེ་ལྟ་བུའི་འོད་བསྒོམ་ནས་སེམས་འཇོག་པ་དང༌།
ཡང་ན་བདེ་བའི་ཏིང་ངེ་འཛིན་ནི་སྐྱེ་བའི་ཆེད་དུ་ཕྱོགས་བཞིར་མར་མེ་བཞི་དང༌། མཚམས་སུ་བུད་མེད་བཞིས་དྲིལ་བུ་བཀྲོལ་ཞིང༌། བདག་ཉིད་ཀྱི་དབུས་སུ་འདུག་སྟེ་ཡིད་འཛིན་པར་བྱེད་པའོ། །
དེ་ལྟར་བདག་དེ་སྟོན་པའི་རྗེས་སུ་འཇུག་པ་ནི། ཁྱོ་མེད་པ་སྟེ་ཐབས་ཟབ་མོ་དང་བྲལ་བ་དང༌། སྐྲ་མེད་པ་སྟེ་ཤེས་རབ་བདག་མེད་མི་རྟོག་པའི་ཐབས་འདི་འདྲ་བ་གཞན་ལ་སྟོན་པ་དང༌། དབང་བསྐུར་ཞིང་ཡོན་བླངས་པས་ཀྱང་བསོད་ནམས་དང་ཡེ་ཤེས་ཀྱི་ཚོགས་རྫོགས་པར་མི་འགྱུར་བས་དོན་མེད་ལ་འགྲོ་བ་དག་སླུས་པ་ཡིན་ནོ། །
བཞི་པ་དྲག་པོ་འཇིགས་བྱེད་ཀྱིས་གསུངས་པའི་རྗེས་སུ་སློབ་པ་ནི།
སེན་མོ་རིང་ཞིང་ལུས་ལ་དྲི་མས་གཡོགས། །
གོས་དང་བྲལ་ཞིང་སྐྲ་ནི་འབལ་བར་བྱེད། །
ནམ་མཁའི་ཡིད་ཅན་གནོད་བྱེད་ལམ་གྱི་གཟུགས། །
ཐར་པའི་ཆེད་དུ་བདག་ཉིད་འགྲོ་བྱེད་སླུ། །
སེན་མོ་རིང་ཞིང་ཞེས་པ་ལ་སོགས་པ་ཚིག་རྐང་བཞི་སྟེ། དེའང་ལུས་ཀྱི་སྤྱོད་པའི་ཁྱད་པར་དུ་སེན་མོ་མི་གཅོད་ཅིང་ཁྲུས་མི་བྱེད་ལ། སྐྲ་དབལ་ཞིང་གཅེར་བུར་གནས་ནས། འདི་སྐད་དུ། དགེ་སྦྱོང་དག་དང༌། འདོད་པས་གཡེངས་པའི་སྐྱེ་བོ་དག་ནི་སེན་མོ་བྲེག་པ་དང༌། སྐྲ་རྒྱན་དུ་བྱེད་པ་དང༌། ཡང་ན་སྤྲུ་གྲིས་འཇར་བ་དང༌། ཁྲུས་བྱེད་ཅིང་གོས་མཛེས་པ་ལ་སོགས་པ་གྱོན་པར་བྱེད་པ་ལས། དེ་དག་དང་བྲལ་བའི་ཕྱིར་ཅི་བདེར་སྤྱོད་དོ་ཞེས་ཟེར་རོ། །
དེའི་ལྟ་བ་ཡང་ནམ་མཁའི་རང་བཞིན་གྱི་ཡིད་གཅིག་པུའི་བདག་ཉིད་ཅན་རྟག་པའི་ངོ་བོ་བསྒོམ་ཞིང་སེམས་འཛིན་པའོ། །འདི་ལྟ་བུ་དོན་མེད་ཅིང་རང་གཞན་གྱི་གཞུང་ལུགས་ལ་གནོད་པར་བྱེད་པ་ཡིན་ཏེ། དེ་ལ་གལ་ཏེ་དཀའ་ཐུབ་བཤིག་པས་གྲོལ་བར་འགྱུར་ན་གྲུབ་མཐའ་གོང་མས་མི་གྲོལ་བར་འགྱུར་ཏེ། འགལ་བའི་ཕྱིར་རོ། །
གཞན་ཡང༌། ཡང་དག་པའི་ལམ་མ་ཡིན་པས་ལམ་ལ་འཇུག་པའི་གཟུགས་ཙམ་ཡིན་ནོ། །གོང་གི་འདི་དག་གིས་ཐར་པར་འདོད་པའི་བློས་འབད་པ་བྱས་ཀྱང་བདག་ཉིད་སླུས་པ་ཡིན་ཏེ། ཐོབ་བྱའི་འབྲས་བུ་བདག་དེ་ཉིད་ཀྱང་ལུང་དང་རིགས་པས་བརྟགས་ན་མ་གྲུབ་ལ། ཚངས་པ་ལ་སོགས་པའི་སྟོན་པ་ཡང་འཁོར་བ་ལས་མ་འདས་པའི་ཕྱིར། དེའི་གཞུང་ལུགས་གིས་ཀྱང་ཐར་པ་ཐོབ་པར་མི་འགྱུར་བར་བསྟན་ཏོ། །
དེ་ལ་བརྒལ་བ་ལ་གཉིས་ལས། སྤྱིར་བརྒལ་བ་ནི།
གཅེར་བུས་གལ་ཏེ་གྲོལ་འགྱུར་ན། །
ཁྱི་དང་ཝ་སོགས་ཅིས་མི་གྲོལ། །
སྤྲུ་བཏོགས་པས་ནི་གྲོལ་འགྱུར་ན། །
བུད་མེད་སྤྲུ་བཏོགས་གྲོལ་བར་འགྱུར། །
མཇུག་སྤྲུ་བསླང་བས་གྲོལ་འགྱུར་ན། །
རྨ་བྱ་གཡག་སོགས་གྲོལ་བར་འགྱུར། །
ལངས་ཏེ་ཟ་བས་གྲོལ་འགྱུར་ན། །
རྟ་དང་གླང་པོ་ཅི་ཕྱིར་མིན། །
གཅེར་བུས་གལ་ཏེ་ཞེས་པ་ལ་སོགས་ཚིག་རྐང་བརྒྱད་དེ། དེའང་འདི་དག་ནི་སྒྲ་ཚད་ཀྱི་སྲོལ་དུ་འཇུག་པའི་རིགས་པ་མ་ཡིན་ཞིང༌། གྲུབ་མཐའ་ཡིས་ཞེན་པ་རྣམས་ལ་མ་ངེས་པ་འཕངས་པ་ཡིན་ཏེ། དེའང་རེ་ཞིག་མུ་སྟེགས་གཅེར་བུ་པ་ལ་སྨྲས་པ། གལ་ཏེ་ཁྱོད་ཀྱི་གཅེར་བུ་དེས་གྲོལ་ན་ཁྱི་དང་ཝ་ལ་སོགས་པའང་གྲོལ་བར་ཐལ་ཏེ། རས་ལ་སོགས་པ་ལས་བྱས་པའི་གོས་གཞན་མེད་པའི་ཕྱིར་རོ། །
གལ་ཏེ་ཁྱི་དང་ཝ་ལ་སོགས་པ་རང་གི་ལུས་ལས་བྱུང་བའི་སྤྲུ་གོས་ཡིན་ནོ་ཞེ་ན། གཅེར་བུ་པ་ཁྱོད་དེ་བས་ཀྱང་མི་གྲོལ་བར་འགྱུར་ཏེ། ཁྱེད་རང་གི་ལུས་ལས་བྱུང་བའི་སྤྲུ་རྣམས་མ་སྤངས་པའི་ཕྱིར་རོ། །
ཡང༌། འགའ་ཞིག་སྤྲུ་མེད་པར་མ་བྱས་ན་དེ་ལྟར་བདེན་གྱི་ང་ནི་སྐྲ་ལ་སོགས་པ་འབལ་བས་གྲོལ་བ་ཡིན་ནོ་ཞེ་ན། དེའང་མི་འཐད་དེ། གཅེར་བུ་པ་ཁྱོད་སྤྲུ་བཏོགས་པས་གྲོལ་ན་སྨད་འཚོང་མ་མཛེས་པར་འདོད་པ་དང༌། མི་ལ་བརྟེན་པའི་དུད་འགྲོ་འགའ་ཞིག་ཁེའི་ཕྱིར་སྤྲུ་ཡང་དང་ཡང་དུ་འཐོག་པར་བྱེད་པ་རྣམས་ཀྱང་གྲོལ་བར་ཐལ་ཏེ། དེ་དག་ཀྱང་སྤྲུ་འཐོག་པའི་ཕྱིར་རོ། །
ཡང༌། གཅེར་བུ་པ་འགའ་ཞིག་ཕྱི་ལྟར་སྦྲང་བུ་དང༌། ཚད་པ་ལས་སྐྱོབ་པ་དང༌། འདོམས་ཀྱང་འགེབས་པའི་ཕྱིར་རྨ་བྱའི་སྒྲོ་དང་གཡག་རྔ་ལ་བྱས་པའི་བསིལ་ཡབ་འཛིན་པར་བྱེད་པ་དང༌། ནང་ལྟར་དུ་བདེ་བའི་ཏིང་ངེ་འཛིན་བསྒོམ་པར་བྱེད་པའི་ཚེ། རྟེན་བསྒྲེངས་པ་དང་བཅས་པར་གནས་པས་ཀྱང་གྲོལ་བར་མི་འགྱུར་ཏེ། གལ་ཏེ་གྲོལ་ན་རྨ་བྱ་དང་གཡག་ལ་སོགས་པའང་གྲོལ་བར་འགྱུར་ཏེ། འདི་དག་ཀྱང་མཇུག་སྤྲུ་བླང་ཞིང་གནས་པའི་ཕྱིར་རོ། །
ཡང༌། གཅེར་བུ་པ་ལངས་ནས་ཟ་བའི་བརྟུལ་ཞུགས་དེས་ཀྱང་གྲོལ་བར་མི་འགྱུར་ཏེ། ལངས་ནས་ཟ་བས་ཁྱོད་གྲོལ་བར་འགྱུར་ན། རྟ་གླང་ལ་སོགས་པ་ཡང་གྲོལ་བར་ཐལ་ཏེ། དུས་ཐམས་ཅད་དུ་ལངས་ནས་ཟ་བའི་ཕྱིར་རོ། །ཞེས་གསུངས་པར་རིག་པར་བྱའོ། །
གཞན་ཡང༌། གོང་གི་བྲམ་ཟེ་དག་བྱེད་དང༌། རིག་བྱེད་ཀྱིས་གྲོལ་བ་རྣམས་ལའང་དེ་བཞིན་དུ་ཤེས་ལ། མེ་དང་དབྱུག་གུ་ལ་སོགས་པའི་དཀའ་ཐུབ་ཅན་དང༌། མཆོད་སྦྱིན་ལ་སོགས་པས་ཀྱང་གྲོལ་བར་མི་འགྱུར་བའི་ཚུལ་དེ་ལྟར་སྦྱར་རོ། །
གཉིས་པ་དེ་དག་ལ་ཐར་པའི་ལམ་མེད་པར་བསྟན་པ་ནི།
མདའ་བསྣུན་ན་རེ་ནམ་མཁའི་ཡིད་ཅན་ལ། །
ཐར་པ་ནམ་ཡང་ཡོད་པ་མ་ཡིན་ཟེར། །
མདའ་བསྣུན་ལ་སོགས་ཚིག་རྐང་གཉིས་ཏེ། དེའང་མདའ་བསྣུན་ཅེས་པ་རྣལ་འབྱོར་གྱི་དབང་ཕྱུག་ཉིད་ཀྱི་མཚན་ཡིན་ཏེ། དེའང་ལྷོ་ཕྱོགས་ཀྱི་སྒྲ་ལས། ས་ར་ཞེས་པ་མདའ་ཡིན་ལ། ཧ་ཧ་ཏ་ཞེས་པས་བསྣུན་པའི་ཚིག་ཡིན་ལ། ཧ་ས་ཞེས་པའི་རྐྱེན་བྱིན་ན་མདའ་མཁན་ཞབས་སམ། མདའ་བསྣུན་སོ་སོར་སྦྱར་རོ། །
དེ་ལྟ་བུ་དེ་ན་རེ། ལོག་པར་ཞུགས་པའི་སྐྱེས་བུ་བདག་རྟག་པ་གཅིག་པུ། རང་དབང་ཅན། འགྱུར་བ་མེད་པ་ལ་སོགས་པ་སྟོན་པའི་དཔེ་ནམ་མཁའ་དང༌། སྟོང་པ་ལ་སོགས་པས་བདག་དང་གཙོ་བོ་གཉིས་སུ་འཛིན་པའི་ཡིད་ཅན་རྣམས་ལ་ཐར་པ་ཡོད་པ་མ་ཡིན་ཏེ། འཛིན་པའི་རྩ་བ་བདག་དང་མ་བྲལ་བའི་ཕྱིར་ཅེས་སྦྱར་རོ། །འདི་རྣམས་ནི་མ་རྟོགས་ལོག་པར་རྟོགས་པའི་ཞེན་པ་སྤང་བར་བྱ་བའི་དོན་དུ་གསུངས་ཏེ། ཕྱི་ནང་གི་ལུང་རིགས་ཀྱིས་སྒྲོ་འདོགས་གཅོད་པ་མ་ཡིན་པར་ཤེས་པར་བྱའོ། །
གཉིས་པ་ཕྱོགས་རྟོགས་པ་ཉན་རང་གི་ཐེག་པ་དགག་པ་ལ་གཉིས་ལས། བསླབ་པའི་གཞི་ཚུལ་ཁྲིམས་ཀྱི་ཞེན་པ་ལ་བརྒལ་བ་ནི།
བདེ་བའི་དེ་ཉིད་དང་ནི་བྲལ་གྱུར་ཞིང༌། །
ལུས་ཀྱི་དཀའ་ཐུབ་འབའ་ཞིག་ཙམ་ལྡན་པས། །
དགེ་ཚུལ་དགེ་སློང་གནས་བརྟན་ཞེས་བྱ་བས། །
བནྡེ་རྣམས་ནི་དེ་ལྟར་རབ་བྱུང་ནས། །
བདེ་བ་དེ་ཉིད་དང་ནི་ཞེས་པ་ནས། རབ་བྱུང་ནས་ཞེས་པའི་བར་ལ་ཡང་གོང་དུ་བཤད་པའི་ལམ་དེ་དག་ལས་ཁྱད་པར་དུ་གྱུར་ཀྱང༌། སྲིད་ཞི་ལ་མི་གནས་པའི་བདག་མེད་ཀྱི་བདེ་བ་དང་བྲལ་བར་གྱུར་པའི་ལུས་ཀྱི་དཀའ་ཐུབ་སོ་སོར་ཐར་པ་འབའ་ཞིག་ཙམ་དང་ལྡན་པའི་དགེ་ཚུལ་དང༌། དགེ་སློང་ལ་སོགས་པ་སོ་སོ་ཐར་པའི་རིགས་བདུན་ལ་གནས་པ་རྣམས་དང༌། གནས་བརྟན་པ་ལ་སོགས་པའི་སྡེ་པ་བཞི་ལས་རབ་ཏུ་བྱུང་ཞིང་དེ་ཉིད་ཀྱི་མངོན་ཞེན་དང་བཅས་པ་རྣམས་གྲོལ་བར་མི་འགྱུར་ཏེ། རིན་པོ་ཆེའི་ཕུང་པོའི་མདོ་ལས། འོད་བསྲུངས། སེམས་ཀྱིས་ལུས་འདག་པར་འགྱུར་གྱི་ལུས་ཀྱིས་སེམས་འདག་པར་མི་འགྱུར་རོ། །དེ་བས་ན་སེམས་དག་པར་འགྱུར་བར་བྱའོ། །ལུས་ཆ་བས་དག་པ་ནི་མ་ཡིན་ནོ། །སེམས་དག་པ་ནི་བཅོམ་ལྡན་འདས་ཀྱི་བསྟན་པ་ལ་ཚངས་པར་སྤྱོད་པའོ། །ཞེས་པ་དང༌། ཡང༌། དེ་ཉིད་ལས། འོད་བསྲུངས། དགེ་སློང་ཞེས་བྱ་བ་ནི་ཉོན་མོངས་པ་བཅོམ་པའི་ཕྱིར་ན་དགེ་སློང་ཞེས་བྱའོ། །བདག་ཏུ་འདུ་ཤེས་བཅོམ་པ་དང༌། སེམས་ཅན་དང༌། སྲོག་ཏུ། གསོ་བར། གང་ཟག་ཏུ། སྐྱེས་པར། བུད་མེད་དུ། ཁྱེའུར། བུ་མོར་འདུ་ཤེས་བཅོམ་པས་ཏེ། དེའི་དགེ་སློང་དག་དགེ་སློང་ཞེས་བྱའོ། །ལུས་བསྒོམ་པ། ཚུལ་ཁྲིམས་བསྒོམ་པ། སེམས་བསྒོམ་པ། ཤེས་རབ་བསྒོམ་པ། འཇིགས་སྐྲག་མེད་པ་དང༌། སྲིད་པའི་ཆུ་བོ་ལས་བརྒལ་བ་དང༌། འབྱུང་བ་དང་འཇིགས་པ་ལ་བལྟ་བ་དང༌། འཇིགས་པ་ཐམས་ཅད་དང་བྲལ་བ་དང༌། འཇིགས་པ་མེད་པའི་ལམ་ལ་གནས་པ་ཏེ། དེའི་ཕྱིར་དགེ་སློང་དགེ་སློང་ཞེས་བྱའོ། །འོད་བསྲུངས། གང་ལ་ལ་ཞིག་ཆོས་འདི་དག་དང་མི་ལྡན་ན། བདག་ནི་དགེ་སློང་དགེ་སློང་ཞེས་ཁས་ཆེ་བ་ན། བསམ་པས་མོས་པ་མ་ཡིན། ངེས་པར་ང་ཡང་དེའི་སྟོན་པ་མ་ཡིན་ལ། དེའང་ངའི་ཉན་ཐོས་མ་ཡིན་ནོ། །འོད་བསྲུངས། སྡིག་པ་ཅན་གྱི་དགེ་སློང་དག་གིས་ཕལ་ཆེར་ང་ཡི་བསྟན་པ་འདི་ནུབ་པར་བྱེད་པར་འགྱུར་ཏེ། འོད་བསྲུངས། ཡ་མཚན་ཅན་དགུ་བཅུ་རྩ་ལྔ་དང༌། ཕས་ཀྱི་རྒོལ་བ་ཐམས་ཅད་ཀྱིས་ངའི་བསྟན་པ་འདི་ནུབ་པར་བྱེད་མི་ནུས་སོ། །གཞན་དུ་ན་ངའི་བསྟན་པ་འདི་ལ་གཏི་མུག་པ་ངེས་པར་མི་སེམས་པ་གང་དག་འབྱུང་བ་དེ་དག་གིས་ངའི་བསྟན་པ་ནུབ་པར་བྱེད་པར་འགྱུར་རོ། །
འོད་བསྲུངས། འདི་ལྟ་སྟེ། དཔེར་ན། རི་དྭགས་ཀྱི་རྒྱལ་པོ་སེང་གེ་ཤི་བའི་ཤ་ལ་གཅན་ཟན་ནམ། བྱ་གང་གིས་ཀྱང་ཟ་བར་མི་ནུས་ཀྱིས། སེང་གེའི་རོ་དེ་ཉིད་ལས་ཤྲིན་བུ་གང་དག་བྱུང་བ་དེ་དག་གིས་རི་དྭགས་ཀྱི་རྒྱལ་པོ་སེང་གེའི་ཤ་ལ་ཟའོ། །
འོད་བསྲུངས། ངའི་བསྟན་པ་འདི་ཉིད་ལ་མི་བླུན་པ། བརྐམ་པ་ཆགས་པའི་ཟིལ་གྱིས་ནོན་པ། ཆོས་མ་ཡིན་པ་བལྟ་བ། ངེས་པར་མི་སེམས་པ། ལྷོད་པ། རྫུན་དུ་སྨྲ་བ་གང་དག་འབྱུང་བ་དེ་དག་གིས་ངའི་བསྟན་པ་ནུབ་པར་བྱེད་པར་འགྱུར་རོ། །ཞེས་གསུངས་པ་ལྟར་ཤེས་པར་བྱའོ། །
གཉིས་པ་ཐོས་པ་དང་བསམ་གཏན་གྱི་ཞེན་པ་སྤང་བ་ནི།
ཁ་ཅིག་མདོ་སྡེ་འཆད་པར་བྱེད་ཅིང་འཇུག །
ལ་ལ་རོ་གཅིག་སེམས་ཀྱི་ཚུལ་འཛིན་མཐོང༌། །
ཁ་ཅིག་ཐེག་ཆེན་དེ་ལ་རྒྱུག་བྱེད་ཅིང༌། །
དེ་ནི་གཞུང་ལུགས་ཚད་མའི་བསྟན་བཅོས་ཡིན། །
ཁ་ཅིག་མདོ་སྡེ་ཞེས་པ་ལ་སོགས་ཚིག་རྐང་བཞི་སྟེ། དེ་ཡང་གོང་དུ་བརྗོད་པའི་བར་དུ་བྱུང་བ་ལས། ཁ་ཅིག་སྟེ་མདོ་སྡེ་སྟེ་གསུང་རབ་ཡན་ལག་བཅུ་གཉིས་ལས་བྱུང་བའི་ཚིག་དག་བརྗོད་པར་བྱེད་པ་དང༌། དེ་ལས་ཀྱང་ཐོས་པ་དང་ལྡན་པ་འགའ་ཞིག་དེའི་དོན་བསྒོམ་པར་བྱེད་དེ། ཅི་ལྟར་བསྒོམ་ཞེ་ན། ལ་ལ་དག་རྟེན་འབྲེལ་བཅུ་གཉིས་ལུགས་འབྱུང་ལུགས་ལས་ཀོག་པ་དང་སྟོང་པ་ཉིད་བཅུ་དྲུག་ཆ་གྲངས་རབ་ཏུ་ཞི་བའི་ཏིང་ངེ་འཛིན་ལ་རོ་གཅིག་པའི་ཚུལ་གྱིས་འཇོག་པ་དང༌། སེམས་ཙམ་པ་འགའ་ཞིག་གཟུང་བ་གཟུགས་སོགས་དཀར་དམར་གྱི་སྣང་བ་རྣམས་སེམས་ལས་གཞན་དུ་མེད་པའི་ཚུལ་འཛིན་ཅིང༌། འཛིན་པ་སྐད་ཅིག་ཆ་མེད་དོན་དམ་དུ་མཐོང་བར་འདོད་པ་དང༌།
ཡང༌། དབུ་མ་པ་ཁ་ཅིག་ཆོས་ཐམས་ཅད་གདོད་མ་ནས་སྐྱེ་མེད་ཀྱི་ཐེག་ཆེན་དེ་ལ་སྤྲོས་པ་ཐམས་ཅད་ཉེ་བར་ཞི་ཡང་རྟེན་འབྲེལ་ཙམ་པའི་ཚུལ་འཛིན་ཅིང༌། འཛིན་པ་སྐད་ཅིག་ཆ་མེད་དོན་དམ་དུ་མཐོང་བར་འདོད་པ་དང༌། ཡང༌། དབུ་མ་པ་ཁ་ཅིག་ཆོས་ཐམས་ཅད་གདོད་མ་ནས་སྐྱེ་མེད་ཀྱི་ཐེག་ཆེན་དེ་ལ་སྤྲོས་པ་ཐམས་ཅད་ཉེ་བར་ཞི་ཡང་རྟེན་འབྲེལ་ཙམ་གྱིས་རྒྱུ་བྱེད་དེ། དེ་ལ་སོགས་པའི་ཚུལ་ཇི་སྙེད་པ་བཤད་ཀྱང་གཞུང་ལུགས་ཀྱི་དྲི་མ་མེད་པ་བཤད་པའི་བསྟན་ཆོས་ཙམ་མིན་གྱིས། བདག་མེད་དེ་ཉིད་ལ་ནི་ཉེ་བ་མ་ཡིན་ནོ། །
གསུམ་པ་ལམ་ལ་ཞེན་པའི་རྒྱུད་སྡེ་དགག་པ་ལའང་བཞི་ལས། དང་པོ་བསྐྱེད་རྫོགས་ཀྱི་ཞེན་པ་དགག་པ་ནི།
གཞན་ཡང་དཀྱིལ་འཁོར་འཁོར་ལོ་མ་ལུས་བསྒོམ། །
ཁ་ཅིག་བཞི་པའི་དོན་འཆད་པ་ལ་ཞུགས། །
ལ་ལ་ནམ་མཁའི་ཁམས་ལ་རྟོག་པར་སྣང༌། །
གཞན་ཡང་སྟོང་ཉིད་ལྡན་པར་བྱེད་པ་དེ། །
ཕལ་ཆེར་མི་མཐུན་ཕྱོགས་ལ་ཞུགས་པ་ཡིན། །
གཞན་ཡང་དཀྱིལ་འཁོར་འཁོར་ལོ་ཞེས་པ་ནས། ཞུགས་པ་ཡིན་ཞེས་པའི་བར། གོང་དུ་བརྗོད་པ་དེ་དག་ལས་གཞན་པ་འབྲས་བུ་ལམ་དུ་བྱེད་པ་རྒྱུད་སྡེ་པ་རྣམས་ཀྱང་ཟབ་པ་དང་མི་ཟབ་པའི་བསྐྱེད་རིམ་ཕྱི་ཏིང་ངེ་འཛིན་གྱི་དཀྱིལ་འཁོར་དང༌། ནང་དུས་ཀྱི་དཀྱིལ་འཁོར་ལ་རང་བཞིན་གྱི་གནས་ཚུལ་དུ་དགོད་དོ། །མ་ལུས་པར་བསྒོམ་པ་དང༌། ཡང་སྔགས་པ་ཁ་ཅིག་དབང་གསུམ་པའི་སྐད་ཅིག་བཞི་པ་དོན་གྱི་ཡེ་ཤེས་སུ་འདོད་པ་དང༌། དེ་སྟོན་པའི་ཚིག་འཆད་པ་དང༌། ཉམས་སུ་ལེན་པ་ལ་ཞུགས་པ་དང༌། ཡང་ལ་ལ་དག་ཆོས་ཉིད་ནམ་མཁའ་ལྟ་བུའོ་ཞེས་སྟོང་པ་ཉིད་དུ་རྟོག་པ་དང༌། ཡང༌། འགའ་ཞིག་སྣང་བ་ལ་བཀག་པའི་སྟོང་པ་ཉིད་ལ་བལྟ་བར་བྱེད་པ་དེ་དག་ཕལ་ཆེར་བདག་མེད་དེའི་མི་མཐུན་པ་དམན་པའི་ཕྱོགས་ལ་ཞུགས་པ་ཡིན་ཏེ། འོད་བསྲུངས་ཀྱིས་ཞུས་པའི་མདོ་ལས། འོད་བསྲུངས། གང་ཟག་ཏུ་བལྟ་བ་རི་རབ་ཙམ་ལ་གནས་པ་སླའི། མངོན་པའི་ང་རྒྱལ་ཅན་སྟོང་པ་ཉིད་དུ་བལྟ་བ་ནི་དེ་ལྟ་མ་ཡིན་ནོ། །དེ་ཅིའི་ཕྱིར་ཞེ་ན། འོད་བསྲུངས། བལྟ་བར་གྱུར་པ་ཐམས་ཅད་ལས་འབྱུང་བར་བྱེད་པའི་སྟོང་པ་ཉིད་ཡིན་ལ། གང་སྟོང་པ་ཉིད་ཁོ་ནར་བལྟ་བ་ཉིད་གསོ་བར་མི་རུང་ངོ༌། །ཞེས་གསུངས་སོ། །
གཉིས་པ་དེ་ལས་གཞན་པ་དགག་པ་ནི།
ལྷན་ཅིག་སྐྱེས་བྲལ་གཞན་གང་གིས། །
མྱ་ངན་འདས་གང་སྒོམ་བྱེད་པ། །
དེ་དག་འགས་ཀྱང་དོན་དམ་ནི། །
ཅིག་ཤོས་འགྲུབ་པར་མི་འགྱུར་རོ། །
གང་ཞིག་གང་ལ་མོས་པར་གྱུར་པ་དེས། །
བསམ་གཏན་གནས་པས་ཐར་པ་ཐོབ་བམ་ཅི། །
ལྷན་ཅིག་སྐྱེས་བྲལ་ལ་སོགས་པའི་ཚིག་རྐང་དྲུག་ཏེ། དེའང་སྣང་བ་ལྷན་ཅིག་སྐྱེས་པ། སྟོང་པ་ལྷན་ཅིག་སྐྱེས་པར་མ་མཐོང་བའི་གང་ཟག་འགའ་ཞིག་གིས་མྱ་ངན་ལས་འདས་པ་བསྒོམ་པར་བྱས་ཀྱང་དོན་རྟོགས་པར་མི་འགྱུར་ཏེ། དོན་ནི་གཟུང་འཛིན་ལས་འདས་པ་ཡིན་ལ། དགག་བསྒྲུབ་ཏུ་འཛིན་པ་ནི་དོན་དམ་མ་ཡིན་པས། ཅིག་ཤོས་བདག་མེད་དེ་འགྲུབ་པར་མི་འགྱུར་རོ། །
ཡང༌། གང་ལ་ལ་ཞིག་སྡོང་ཉིད་ལ་མོས་པར་གྱུར་པ་དེས་གནས་ཆའི་བསམ་གཏན་ལ་གནས་ཀྱང་ཐར་པ་ཐོབ་པར་མི་འགྱུར་ཏེ། ཉམས་ཐམས་ཅད་ནི་ཁམས་གསུམ་ལས་མ་འདས་པའི་ཕྱིར་རོ། །
གསུམ་པ་ལུས་ངག་གི་བྱ་བ་དགག་པ་ནི།
མར་མེ་ཅི་དགོས་ལྷ་བཤོས་དེ་ཅི་དགོས། །
དེ་ལ་ཅི་བྱ་གསང་སྔགས་བསྟན་པ་ཅི་ཞིག་དགོས། །
འབབ་སྟེགས་འགྲོ་དང་དཀའ་ཐུབ་མི་དགོས་ཏེ། །
ཆུ་ལ་ཞུགས་པས་ཐར་པ་ཐོབ་བམ་ཅི། །
མར་མེ་ཅི་དགོས་ལ་སོགས་པའི་ཚིག་རྐང་བཞི་སྟེ། དེའང་སྤྲོས་པ་མཐའ་དག་ཉེ་བར་ཞི་བའི་བདག་མེད་དེ་ལ་མཆོད་བྱ་དང་མཆོད་བྱེད་དམིགས་སུ་མེད་པའི་ཕྱིར། མར་མེ་ལ་སོགས་པས་དགོས་པ་མེད་དོ། །བརྗོད་དུ་མེད་པའི་དོན་དེ་ལ་སྔགས་ཀྱིས་ཀྱང་དགོས་པ་མེད་དེ། བཟླས་བརྗོད་ལ་སོགས་པ་ནི་སྤྲོས་པ་ཡིན་ནོ། །དེ་བཞིན་དུ་མུ་སྟེགས་པ་ལྟ་བུའི་འབབ་སྟེགས་ལས་ཁྲུས་བྱེད་པ་དང༌། ཟླ་བའི་རྒྱ་མཚོ་ལ་སོགས་པར་ལྕེབ་ཏུ་འགྲོ་བ་དང༌། དཀའ་ཐུབ་ཀྱི་རིག་བྱེད་གང་ཡང་མི་དགོས་ཏེ། ཆུར་ཞུགས་པས་ཀྱང་ཐར་པ་ཐོབ་པ་མ་ཡིན་ཏེ། ཉ་ལ་སོགས་པ་བཞིན་དུ་དོན་མེད་པ་ཡིན་ནོ། །
བཞི་པ་སྙིང་རྗེ་ཡོད་མེད་ཀྱི་མཐའ་འགོག་པ་ནི།
སྙིང་རྗེ་དང་བྲལ་སྟོང་པ་ཉིད་ཞུགས་གང༌། །
དེས་ནི་ལམ་མཆོག་རྙེད་པ་མ་ཡིན་ནོ། །
འོན་ཏེ་སྙིང་རྗེ་འབའ་ཞིག་བསྒོམས་ན་ཡང༌། །
འཁོར་བ་འདིར་གནས་ཐར་པ་ཐོབ་མི་འགྱུར། །
སྙིང་རྗེ་དང་བྲལ་ཞེས་པ་ལ་སོགས་ཚིག་རྐང་བཞི་སྟེ། དེའང་གོང་དུ་བརྗོད་པའི་ཐབས་དེ་དག་གིས་དགོས་པ་མེད་ན་སྟོང་པ་ཉིད་གཅིག་པུས་གྲོལ་བར་འགྱུར་རམ་ཞེ་ན། ཐབས་སྙིང་རྗེ་དང་བྲལ་བའི་སྟོང་པ་ཉིད་ཐར་པ་ཆེན་པོའི་ལམ་རྙེད་པ་མ་ཡིན་ཏེ། སེམས་ཅན་དང༌། ཆོས་དང༌། དམིགས་མེད་ཀྱི་སྙིང་རྗེ་ལས་གཞན་པའི་མཁྱེན་པ་དང་ཐུགས་རྗེ་ཡི་རྒྱུ་མེད་པའི་ཕྱིར་རོ། །
འོ་ན་སྙིང་རྗེ་འབའ་ཞིག་བསྒོམས་ན་གྲོལ་ལམ་ཞེ་ན། དེའང་མ་ཡིན་ཏེ། འཛིན་པ་དང་བཅས་པའི་སྙིང་རྗེ་ནི་ཤིན་ཏུ་དམན་པ་ཡིན་པའི་ཕྱིར། མྱ་ངན་ལས་འདས་པ་གཏན་ནས་ཐོབ་པར་མི་འགྱུར་རོ། །འདི་ཡན་ཆད་ཀྱིས་ཞེན་པ་མཐའ་དག་སྤང་བར་བྱ་བའི་ཐབས་སུ་བསྟན་ཏོ། །
སྤྱི་དོན་གཉིས་པ་རང་གི་གཞུང་ཉམས་སུ་བླང་བྱ་ཁྱད་པར་ཅན་བསྟན་པ་ལ་གསུམ་སྟེ། མདོར་བསྟན་པ་དང༌། རྒྱས་པར་བཤད་པ་དང༌། མཇུག་བསྡུ་བའོ། །དང་པོ་ནི།
གང་ཡང་གཉིས་པོ་སྦྱོར་བར་ནུས་པ་དེས། །
འཁོར་བར་མི་གནས་མྱ་ངན་འདས་མི་གནས། །
ཀྱེ་ལགས་གང་སྨྲས་བརྫུན་ཞིང་ལོག་པ་དེ་བོར་ལ། །
གང་ལ་ཞེན་པ་ཡོད་པ་དེ་ཡང་ཐོང༌། །
རྟོགས་པར་གྱུར་ན་ཐམས་ཅད་དེ་ཡིན་ཏེ། །
དེ་ལ་གཞན་པ་སུས་ཀྱང་ཤེས་མི་འགྱུར། །
ཀློག་པ་དེ་ཡིན་འཛིན་དང་སྒོམ་པ་དེ་ཡིན་ཏེ། །
བསྟན་བཅོས་སྙིང་ལ་འཆད་པའང་དེ་ཡིན་ནོ། །
གང་ཡང་གཉིས་པོ་ཞེས་པ་ལ་སོགས་ཚིག་རྐང་བརྒྱད་དོ། །དེའང་གོང་དུ་སྨོས་པ་དེ་དག་གིས་བདག་མེད་ཀྱི་དོན་མཐོང་བར་མི་འགྱུར་ན། ཐབས་ཇི་ལྟ་བུ་ཞིག་རྟོགས་པར་བྱ་ཞེ་ན། གང་ཡང་གཉིས་པོ་ཞེས་གསུངས་ཏེ། སྟོང་པ་དང་སྙིང་རྗེ་གཉིས་མེད་དང༌། གཟུགས་སོགས་ཀྱི་སྣང་བ་དང༌། འཛིན་པའི་སེམས་གཉིས་མེད་ཆོས་ཅན་དང་ཆོས་ཉིད་གཉིས་མེད་དང༌། དེས་མཚོན་པ་ཐམས་ཅད་གཉིས་མེད་དུ་སྦྱོར་བར་ནུས་པ་དེས་འཁོར་བ་དང་མྱ་ངན་ལས་འདས་པ་གཉིས་ཀ་ལ་མི་གནས་པའི་དོན་དེ་མཐོང་བར་འགྱུར་རོ། །དེའང་མངོན་པར་རྟོགས་པའི་རྒྱན་ལས།
ཤེས་པས་སྲིད་ལ་མི་གནས་ཤིང༌། །
སྙིང་རྗེ་ཞི་ལ་མི་གནས་དང༌། །
ཐབས་མ་ཡིན་པས་རིང་བ་དང༌། །
ཐབས་ཀྱིས་རིང་བ་མ་ཡིན་ཉིད། །
ཅེས་བཤད་པ་དང་མཐུན་ནོ། །འོ་ན་དེ་ལྟ་བུའི་དོན་དེ་ཚིག་གཉིས་སུ་བསྟན་པ་དེས་རྟོགས་པར་འགྱུར་རམ་ཞེ་ན། རེ་ཤིག་འདི་ཡང་རྟེན་ཅིང་འབྲེལ་འབྱུང་ཙམ་དུ་བསྟན་པ་ཡིན་གྱི། ཚིག་ཏུ་བརྗོད་པ་ཐམས་ཅད་ནི་མི་རྟག་པ་སྟེ་རྫུན་པ་ཡིན་པས། གང་ཟག་གང་ལ་ཀྱེ་ཞེས་བོས་ཏེ། འཛིན་པ་དེ་བོར་ཅིག །འཛིན་པའི་རྩ་བ་གང་ལ་ཞེན་པ་དེ་ཡང་ཐོང་ཅིག །ཡིད་ལ་མི་བྱེད་པ་ཞེ་འདོད་དང་བྲལ་བ་དེ་རྟོགས་ན་ཆོས་ཐམས་ཅད་དེ་ཉིད་ཡིན་ལ། དེ་ལས་གཞན་པ་ནི་སངས་རྒྱས་ཀྱི་ཆོས་གསུངས་པ་ལས་ཀྱང་བསྟ ན་པར་མི་ནུས་ཤིང་ཤེས་པར་མི་འགྱུར་བས་དེ་ཉིད་ལ་གནས་པར་བྱའོ། །དེའང་གུར་ལས།
སྟོང་ཉིད་སྙིང་རྗེ་དབྱེར་མེད་པའི། །
གང་དུ་སེམས་ནི་རྣམ་བསྒོམ་པ། །
དེ་ནི་སངས་རྒྱས་ཉིད་དང་ཆོས། །
དགེ་འདུན་དུ་ཡང་བསྟན་པ་ཡིན། །
ཞེས་བཤད་པས་ཀློག་པ། འཛིན་བསྒོམ་འཆད་པ་ལ་སོགས་པ་རྣམས་ཀྱང་དེ་ཉིད་ཡིན་ཏེ། དོན་བདག་མེད་ལས་མ་གཡོས་པའི་ཕྱིར་རོ། །
རྒྱས་པར་བཤད་པ་ལ་བཞི། ཉམས་སུ་བླང་བྱ་དངོས་དང༌། ཉམས་རྟོགས་བསྐྱང་ཐབས་དང༌། ཞེན་པ་དགག་པ་དང༌། ནན་ཏན་དུ་ལམ་དང་འབྲས་བུའི་དོན་བཤད་པའོ། །དང་པོ་ལ་བཞི་ལས། འཇུག་པར་བྱ་བའི་གཞི་བརྗོད་པ་འདི་ལའང་དྲུག་ལས། བླ་མ་མཆོག་ལ་ཡིད་ཆེས་པའི་ཡོན་ཏན་ནི།
དེ་མི་མཚོན་པའི་ལྟ་བ་ཡོད་མིན་ཏེ། །
འོན་ཀྱང་གཅིག་བུ་བླ་མའི་ཞལ་ལ་ལྟོས་པ་ཡིན། །
བླ་མའི་སྨྲས་པ་གང་གི་སྙིང་ཞུགས་པ། །
ལག་པའི་མཐིལ་དུ་གནས་པའི་གཏེར་མཐོང་འདྲ། །
དེས་མི་མཚོན་པ་ལ་སོགས་ཚིག་རྐང་བཞི་སྟེ། དེའང་གོང་དུ་བརྗོད་པའི་བདག་མེད་དེས་མི་མཚོན་པའི་ལྟ་བ་ཡོད་པ་མ་ཡིན་ཏེ། འོན་ཀྱང་དེ་རྟོགས་པར་བྱེད་པ་བླ་མ་ལ་ལྟོས་པ་ཡིན་པས། ཐབས་གང་བསྟན་པ་ལ་ཡིད་ཆེས་པར་བྱ་སྟེ། བསྒོམས་ན་ལག་པའི་མཐིལ་དུ་གནས་པའི་གཏེར་གཞན་གྱིས་འཕྲོག་ཏུ་མེད་ཅིང༌། རང་ལ་ལོངས་སྤྱོད་འབྱུང་བ་ལྟ་བུའོ། །དེའང་སྡུད་པ་ལས།
སློབ་མ་བཟང་པོ་བླ་མ་གུས་ལྡན་དེ་དག་གིས། །
བླ་མ་མཁས་པ་རྣམས་ལ་རྟག་ཏུ་བསྟེན་པར་བྱ། །
ཅི་ཕྱིར་ཞེ་ན་མཁས་པའི་ཡོན་ཏན་དེ་ལས་འབྱུང༌། །
དེ་དག་ཤེས་རབ་ཕ་རོལ་ཕྱིན་འདི་རྗེས་སུ་སྟོན། །
ཞེས་གསུངས་པའི་ཕྱིར་རོ། །
དམན་པའི་བླ་མས་དོན་མཚོན་མི་ནུས་པ་ནི།
གཉུག་མའི་རང་བཞིན་བྱིས་པས་མ་མཐོང་བར། །
འཁྲུལ་པས་བྱིས་པ་བསླུས་ཞེས་མདའ་བསྣུན་སྨྲ། །
གཉུག་མའི་རང་བཞིན་ཞེས་པ་ལ་སོགས་ཚིག་རྐང་གཉིས་ཏེ། དེ་ལ་བླ་མས་དེས་ཀྱང་གཉུག་མའི་རང་བཞིན་མ་རྟོགས་པས་རྗེས་འཇུག་བྱིས་པ་བློ་དམན་པ་ལ་སྟོན་ན། བླ་མ་མི་མཁས་པའི་འཁྲུལ་པས་སློབ་མ་བྱིས་པ་ཡིན་ནོ་ཞེས་མདའ་བསྣུན་གྱིས་གསུངས་སོ། །
འཁོར་བའི་བདག་འཛིན་མ་སྤངས་ན་དོན་མི་རྟོགས་པ་ནི།
བསམ་གཏན་མེད་ཅིང་རབ་ཏུ་འབྱུང་བ་མེད། །
ཁྱིམ་ན་གནས་ཤིང་ཆུང་མ་དག་དང་ལྷན་ཅིག་ཏུ། །
གང་ཞིག་ཡུལ་གྱི་དགའ་བས་བཅིངས་ལས་མི་གྲོལ་ན། །
མདའ་བསྣུན་ང་ནི་དེ་ཉིད་ཤེས་པ་ཡིན་ཞེས་སྨྲ། །
བསམ་གཏན་མེད་ཅིང་ཞེས་པ་ནས། དེ་ཉིད་ཤེས་པ་ཡིན་ཞེས་སྨྲ་ཞེས་པའི་བར་ལ། དེ་ཡང་བསམ་གཏན་བདག་མེད་ཀྱི་དོན་རྩོལ་བ་མཐའ་དག་དང་བྲལ་བ་དེ། འཛིན་པ་མཐའ་དག་གིས་དབེན་པ་ཡིན་པའི་ཕྱིར། འཛིན་པས་བཅིངས་པ་རྣམས་ཀྱིས་དོན་མི་རྟོགས་པར་བསྟན་ཏེ། གཟུང་འཛིན་གྱི་ཁྱིམ་ན་གནས་ཤིང༌། མ་རིག་པའི་ཆུང་མ་དང་ལྷན་ཅིག་ཏུ་སྐྱེས་ལ། ཡུལ་གཟུགས་ལ་སོགས་ཀྱི་དགའ་བས་འཆིང་བ་དང་བཅས་ནས་ནམ་དུ་ཡང་མི་གྲོལ་ལ། བདག་མེད་ཀྱིས་དོན་ཤེས་པ་མ་ཡིན་ནོ། །ཞེས་གསུངས་སོ། །
དོན་ལ་སྲིད་ཞིའི་མཐའ་དགག་པ་ནི།
གལ་ཏེ་མངོན་དུ་གྱུར་ན་བསམ་གཏན་ཅི། །
གལ་ཏེ་ལྐོག་ཏུ་གྱུར་ན་མུན་པ་འཇལ། །
ལྷན་ཅིག་སྐྱེས་པའི་རང་བཞིན་དེ་ཉིད་ནི། །
དངོས་དང་དངོས་པོ་མེད་པ་མ་ཡིན་ཏེ། །
མདའ་བསྣུན་འོ་དོད་རྟག་ཏུ་འབོད་པར་བྱེད། །
གལ་ཏེ་མངོན་དུ་གྱུར་ན་ཞེས་པ་ནས། རྟག་ཏུ་འབོད་པར་བྱེད་ཅེས་པའི་བར། གོང་དུ་བརྗོད་པའི་དམན་པ་དེ་དག་གིས་རྟོགས་པར་མི་འགྱུར་བ་ཅི་སྟེ་ཞེ་ན། གལ་ཏེ་གཟུང་ཡུལ་ལྟར་མངོན་དུ་གྱུར་ན་བསམ་གཏན་མ་ཡིན་ལ། ཅི་སྟེ་གཟུང་ཡུལ་རང་བཞིན་མེད་པ་ལས། གཞན་པའི་ལྐོག་གྱུར་མེད་པས་ལྷན་ཅིག་སྐྱེས་པའི་ཡེ་ཤེས་དེ་ནི། གཟུགས་སོགས་ཀྱི་དངོས་པོ་དང༌། དངོས་པོ་མེད་པའང་མ་ཡིན་ཏེ། མི་རྟོག་དེ་རྟོགས་པར་བྱེད་པའི་ཐབས་མདའ་བསྣུན་གྱིས་སྟོན་ཅིང༌། འབོད་པར་བྱེད་ལ།
དེའང་ཏིང་ངེ་འཛིན་རྒྱལ་པོའི་མདོ་ལས།
གཟུགས་ཀྱིས་ཀྱང་ནི་བྱང་ཆུབ་བསྟན། །
བྱང་ཆུབ་ཀྱིས་ཀྱང་གཟུགས་བསྟན་ཏེ། །
མི་མཚུངས་པ་ཡི་སྒྲ་རྣམས་ཀྱིས། །
ཆོས་ཀྱི་བླ་མ་རབ་ཏུ་བསྟན། །
ཞེས་པ་ལ་སོགས་པ་མང་དུ་གསུངས་སོ། །
མིའི་ལུས་ལ་བརྟེན་ནས་དོན་དེ་རྟོགས་པར་བྱ་བ་ནི།
གང་ཞིག་བླངས་ནས་སྐྱེ་ཤི་གནས་གྱུར་པ། །
དེ་ཉིད་བླངས་ནས་བདེ་ཆེན་མཆོག་གྲུབ་ཅེས། །
སྐད་གསང་མཐོན་པོས་མདའ་བསྣུན་སྨྲ་བྱེད་ཀྱང༌། །
བྱོལ་སོང་འཇིག་རྟེན་མི་གོ་ཇི་ལྟར་བྱ། །
གང་ཞིག་བླངས་ནས་ཞེས་པ་ནས། ཅི་ལྟར་བྱ་ཞེས་པའི་བར་གྱིས། སྐྱེས་བུ་འགའ་ཞིག་རྣམ་སྨིན་གྱི་ལུས་སྐྱེ་བ་དང༌། འཆི་བ། གནས་པའི་དུས་གསུམ་སྐྱེ་འགག་དང་བཅས་པ་འདི་བླངས་ནས། འབད་རྩོལ་ཕུན་སུམ་ཚོགས་པས་ཐབས་ཁྱད་པར་ཅན་ཉམས་སུ་བླངས་ན། བདེ་ཆེན་གྱི་དངོས་གྲུབ་ཅེས་སྐད་གསང་མཐོན་པོས་མདའ་བསྣུན་ཏེ། ས་ར་ཧའམ་བླ་མས་སྨྲས་ཀྱང་གཏི་མུག་དང་བཅས་པའི་འཇིག་རྟེན་པ་རྣམས་ཀྱིས་མི་གོ་ཅེས་གསུངས་སོ། །
དེ་དག་ཀྱང་ཡིད་ཀྱི་དྲི་མ་དང་བྲལ་བར་བྱ་བ་ནི།
བསམ་གཏན་བྲལ་བས་ཅི་ཞིག་བསམ་བྱར་ཡོད། །
བརྗོད་དུ་མེད་གང་ཇི་ལྟར་བཤད་དུ་ཡོད། །
སྲིད་པའི་ཕྱག་རྒྱས་འགྲོ་བ་མ་ལུས་བསླུས། །
རང་བཞིན་གཉུག་མ་སུས་ཀྱང་བླངས་པ་མེད། །
རྒྱུད་མེད་སྔགས་མེད་བསམ་བྱ་བསམ་གཏན་མེད། །
དེ་ཀུན་རང་ཡིད་འཁྲུལ་བར་བྱེད་པའི་རྒྱུ། །
རང་བཞིན་དག་པའི་སེམས་ལ་བསམ་གཏན་དག་གིས་མི་བསླད་དེ། །
བདག་གི་དེ་ཉིད་བདེ་ལ་གནས་ཤིང་གདུང་བར་མ་བྱེད་ཅིག །
བསམ་གཏན་དང་བྲལ་བས་ཞེས་པ་ནས། གདུང་བར་མ་གྱུར་ཅིག་ཅེས་པའི་བར། དེའང་གཉུག་མ་ལྷན་ཅིག་སྐྱེས་པའི་ཡེ་ཤེས་དེ་ནི་བསམ་གཏན་དང་བྲལ་བས་བསམ་དུ་མེད་ལ། ཐ་སྙད་ཀྱིས་བརྗོད་དུ་མེད་པས་བཤད་དུའང་མེད་དེ། དེ་ལྟ་བུ་ལ་ལས་དང༌། ཆོས་དང༌། དམ་ཚིག་གི་ཕྱག་རྒྱ་ལ་སོགས་པ་གཟུང་འཛིན་དང་བཅས་པ་རྣམས་ཀྱང་སླུ་བར་བྱེད་པའི་འཁྲུལ་པ་ཡིན་པས། འགྲོ་བ་རྣམས་ཀྱིས་དོན་མ་རྟོགས་པ་ཡིན་ནོ། །
འོ་ན་བདག་མེད་ཇི་ལྟར་བུ་ཞེ་ན། རང་བཞིན་གཉུག་མ་དེ་ནི་གང་ཟག་སུ་ཡི་བློ་གང་གིས་བླངས་བ་མེད་པ་ལ། དེ་སྟོན་པའི་རྒྱུ་དང༌། བཟླས་བརྗོད་ཀྱི་སྔགས་དང༌། ཕྱག་རྒྱ་བཞི་ལ་དམིགས་པའི་བསམ་གཏན་ཡང་མེད་དེ། སྤྲོས་པ་ཐམས་ཅད་ཉེ་བར་ཞི་བའོ། །གལ་ཏེ་དེ་ལྟར་རྟོགས་པར་བྱེད་པའི་ཐབས་ལ་ཞེན་པའང༌། རང་གིས་ཡིད་འཁྲུལ་པར་བྱེད་པའི་རྒྱུ་ཡིན་པས། གདོད་མ་ནས་རང་བཞིན་གྱིས་དག་པའི་སེམས་ལ། གློ་བུར་གྱི་བསམ་གཏན་གྱིས་མི་སླད་དེ། དོན་རྟོགས་པར་འདོད་པ་རྣམས་ཀྱིས་ཀྱང་བདག་ཉིད་སྐྱེ་མེད་ཀྱི་དོན་ལ་གནས་ཤིང༌། ཉོན་མོངས་པ་གཟུང་འཛིན་གྱི་ཞེན་པས་གདུང་བར་མ་བྱེད་ཅེས་གདམས་པའོ། །འདི་དག་ནི་ཉམས་སུ་བླང་བར་བྱ་བའི་གཞི་བླ་མ་དང༌། གང་ཟག་གི་བློ་དང་གཉིས་སུ་འཛིན་པ་རྣམས་དགག་པ་དང༌། འཇུག་པའི་ཐབས་ལ་རྩོམ་པ་རྣམས་ཡིན་ནོ། །
གཉིས་པ་ཐུན་མོང་གི་ཐབས་ལའང་གཉིས་ལས། གསང་སྔགས་ཀྱི་ལམ་ལའང་བཞི་ལས། ཕྱི་ནང་གི་ཚོགས་ཀྱི་འཁོར་ལོ་བཤད་པ་ནི།
ཟ་ཞིང་འཐུང་ལ་གཉིད་སྤྲོད་ཀྱིས་དགའ་ཞིང༌། །
རྟག་ཏུ་ཡང་དང་ཡང་དུ་འཁོར་ལོ་འགེངས། །
ཆོས་འདི་ལྟ་བུས་འཇིག་རྟེན་ཕ་རོལ་འགྲུབ་འགྱུར་ཏེ། །
རྨོངས་པ་འཇིག་རྟེན་མགོན་པོར་རྡོག་པས་མནན་ནས་སོང༌། །
ཟ་ཞིང་འཐུང་ལ་ཞེས་པ་ནས། མན་ངག་ནས་སོང་ཞེས་པའི་བར། འདི་མ་བཤད་པའི་ན་ཡམས་མང་དུ་སྣང་ཡང༌། ཕྱིའི་ཚོགས་འཁོར་ནི་གོ་སླ་ཞིང༌། ནང་དུ་གསང་སྔགས་རྒྱུད་སྡེའི་ལམ་ལ་ཞུགས་པའི་རྣལ་འབྱོར་པ་དེས། རོ་བཅུད་དངས་སྙིགས་ཀྱི་བདུད་རྩི་ལྔ་ལ་སོགས་པ་ཟ་ཞིང་འཐུངས་པས། ཐབས་རྩ་རླུང་བྱང་ཆུབ་ཀྱི་སེམས་ཀྱི་དངས་མ་བདེ་བ་ཆེན་པོའི་ཡེ་ཤེས་ཀྱིས་འགེངས་པའི་ཆོས་འདི་ལྟ་བུས་འཇིག་རྟེན་ཕ་རོལ་མྱ་ངན་ལས་འདས་པ་འགྲུབ་པར་འགྱུར་ཏེ། སྔར་ཉམས་སུ་བླངས་པ་རྣམས་ཀྱང་རྨོངས་པ་འཇིག་རྟེན་པ་རྣམས་ལས་ཁྱད་པར་དུ་གྱུར་ནས་སོང་ངོ་ཞེས་བསྟན་ཏོ། །
རླུང་སེམས་ཀྱི་གནད་བཅིང་བ་ནི།
གང་དུ་རླུང་དང་སེམས་ནི་མི་རྒྱུ་ཞིང༌། །
ཉི་མ་ཟླ་བ་འཇུག་པ་མེད་གྱུར་པ། །
མི་ཤེས་པ་དག་གནས་དེ་དབུགས་ཕྱུང་ཅིག །
མདའ་བསྣུན་གྱིས་ནི་མན་ངག་ཐམས་ཅད་བསྟན་ནས་སོང༌། །
གང་དུ་རླུང་དང་ཞེས་པ་ནས། བསྟན་ནས་སོང་ཞེས་པའི་བར། གོང་དུ་བཤད་པའི་ཐབས་དེ་ལྟ་བུ་ལ་བརྟེན་ནས་འབྱུང་བ་བཞིའི་རླུང་འགགས་པས་ཡེ་ཤེས་ཀྱི་རླུང་དུ་གྱུར་པ་དང༌། སེམསས་གཟུང་འཛིན་གྱི་རྣམ་རྟོག་འགགས་ནས་མི་རྒྱུ་བ་དེའིི་ཚེ་རྟགས་དང་ཉམས་མྱོང་ཐམས་ཅད་ལས་གྲོལ་ཏེ་དབུ་མའི་ཕྱར་བསྟན་ཏེ་ནང་གི་ཉི་མ་དང་ཀ་བའི་འཇུག་པ་ཆད་པས་རྡོ་རྗེའི་ལུས་ཐོབ་པ་དེ་ལྟར་གཉུག་མའི་དོན་མི་ཤེས་པ་རྣམས་ལ་གདམ་ངག་དེས་དབུགས་དབྱུང་བར་བྱའོ་ཞེས་མདའ་བསྣུན་གྱིས་བསྟན་ཏོ། །
གཉིས་སྣང་དེ་བཞིན་ཉིད་དུ་བཤྲེ་བ་ནི།
གཉིས་སུ་མི་བྱ་གཅིག་ཏུ་བྱ་བ་སྟེ། །
རིགས་ལ་བྱེ་བྲག་དག་ཏུ་མ་འབྱེད་པར། །
ཁམས་གསུམ་མ་ལུས་འདི་དག་ཐམས་ཅད་ནི། །
འདོད་ཆགས་ཆེན་པོ་གཅིག་ཏུ་ཁ་དོག་སྒྱུར་ཅིག་དང༌། །
དེར་ནི་ཐོག་མ་དབུས་མཐའ་མེད། །
ཇི་སྲིད་མྱ་ངན་འདས་པ་མིན། །
བདེ་བ་ཆེན་པོ་མཆོག་འདི་ལ། །
བདག་དང་གཞན་དུ་ཡོད་མ་ཡིན། །
གཉིས་སུ་མི་བྱ་ཞེས་པ་ནས། བདག་དང་གཞན་དུ་ཡོད་པ་མ་ཡིན་ཞེས་པའི་བར། དེ་ཡང་གོང་དུ་བརྗོད་པའི་ཐབས་དེ་དག་དང༌། ཤེས་རབ་བདག་མེད་ཀྱི་དོན་དེ་གཉིས་སུ་མི་བྱ་བར་ཟུང་འཇུག་གཅིག་ཏུ་བཟུང་བར་བྱ་སྟེ། དེའི་ཕྱིར་སྡེ་སྣོད་དང༌། རྒྱུད་སྡེའི་ཐབས་དང༌། གང་ཟག་དབང་པོའི་མཐོ་དམན་གྱི་རིགས་ལ་སོགས་པ་ལ་བྱེ་བྲག་དུ་མ་བྱེད་པར། གཟུང་འཛིན་གྱི་བསྡུས་པའི་ཁམས་གསུམ་པོ་འདི་དག་ཉོན་མོངས་པ་འདོད་ཆགས་ལ་སོགས་པ་རྣམས་ཀྱིས་བཅིངས་པ་ཡིན་པས། དེ་ལས་གྲོལ་བར་བྱེད་པའི་ཐབས་འདོད་ཆགས་ཆེན་པོ་ཞེས་པ་སྟེ། བདེ་བ་ཆེན་པོ་ཟག་མེད་ཀྱི་ཡེ་ཤེས་གཅིག་ཏུ་བསྒྱུར་དང༌། དེས་ཐོག་མ་དང་ཐ་མ་མེད་པའི་དོན་སྲིད་པ་དང་མྱ་ངན་ལས་འདས་པས་མ་གོས་པ་བདེ་བ་ཆེན་པོ་རང་བྱུང་གི་ཡེ་ཤེས་བདག་གཞན་གཉིས་མེད་ཀྱི་དོན་དེ་རྟོགས་པར་འགྱུར་བ་ཡིན་ཏེ། བཅོམ་ལྡན་འདས་དགྱེས་པ་རྡོ་རྗེའི་རྒྱུད་ལས།
སྐྱེ་བོ་མི་བཟད་པ་ཡི་ལས། །
གང་དང་གང་གིས་འཆིང་འགྱུར་བ། །
ཐབས་དང་བཅས་ན་དེ་ཉིད་ཀྱིས། །
སྲིད་པའི་འཆིང་བ་ལས་གྲོལ་འགྱུར། །
ཆགས་པས་འཇིག་རྟེན་འཆིང་འགྱུར་བ། །
འདོད་ཆགས་ཉིད་ཀྱིས་རྣམ་གྲོལ་འགྱུར། །
བཀོག་པའི་བསྒོམ་པ་འདི་ཉིད་ནི། །
སངས་རྒྱས་མུ་སྟེགས་ཀྱིས་མི་ཤེས། །
ཞེས་པ་ལ་སོགས་པ་གསུངས་སོ། །
དེ་ལ་གནས་པ་ལྷན་ཅིག་སྐྱེས་པའི་ལུས་སུ་བསྟན་པ་ནི།
མདུན་དང་རྒྱབ་དང་ཕྱོགས་བཅུ་རུ། །
གང་གང་མཐོང་བ་དེ་དེ་ཉིད། །
དེ་རིང་ཉིད་དུ་མགོན་པོ་ང་ལྟར་འཁྲུལ་པ་ཆད། །
ད་ནི་སུ་ལའང་དྲི་བར་མི་བྱའོ། །
དབང་པོ་གང་དུ་ནུབ་གྱུར་ཅིང༌། །
རང་གི་ངོ་བོར་ཉམས་པར་འགྱུར། །
གྲོགས་དག་དེ་ནི་ལྷན་ཅིག་སྐྱེད་པའི་ལུས། །
བླ་མའི་ཞལ་ལས་གསལ་བར་བྲིས། །
མདུན་དང་རྒྱབ་དང་ཞེས་པ་ནས། གསལ་བར་དྲི་ཞེས་པའི་བར་ལ། གོང་དུ་བརྗོད་པའི་ཐབས་ལ་བརྟེན་ནས་དོན་གསལ་སྡོང་འཛིན་མེད་བདེ་བ་ཆེན་པོ་ཟག་མེད་ཀྱི་ཡེ་ཤེས་དེ་བསྟན་པས་མདུན་དང༌། རྒྱབ་དང༌། དེས་མཚོན་ནས་ཕྱོགས་བཅུ་ཐམས་ཅད་དུ་གཟུགས་ལ་སོགས་པའི་ཕུང་པོ་ལྔ་གང་གང་མཐོང་བ་ཐམས་ཅད་བདེ་བ་ཆེན་པོ་དེ་ཉིད་དུ་གྱུར་པས་རྟོགས་པའི་སྐད་ཅིག་དེ་ཉིད་ལ། ས་ར་ཧ་ང་ལྟར་འཁྲུལ་པ་ཐམས་ཅད་ཟད་པར་འགྱུར་བ་ཡིན་པས། དེ་ལས་གཞན་པ་སུ་ལ་ཡང་དྲི་བར་མི་བྱ་སྟེ། དེ་རྟོགས་པའི་ཐབས་ནི་བླ་མ་ལས་བྱུང་བར་ཤེས་པར་བྱའོ། །
ཇི་ལྟར་ཞེ་ན། གཟུགས་སོགས་ཕུང་པོ་ལས་བྱུང་བའི་དབང་པོ་ལྔ་ཡུལ་ཡུལ་ཅན་འཛིན་པ་གང་དུ་ནུབ་པར་གྱུར་པས། རང་གི་ངོ་བོ་ཆོས་ཅན་ཆོས་ཉིད་ཀྱི་འཛིན་པ་ཡང་ཉམས་པར་གྱུར་པ་དེ་ནི་ལྷན་ཅིག་སྐྱེས་པའི་ཡེ་ཤེས་ཀྱི་ལུས་རྙེད་པར་གྱུར་པ་ཡིན་ཏེ། འཕགས་པ་སྡུད་པ་ལས།
གཟུགས་ཀྱི་དག་པས་འབྲས་བུའི་དག་པར་རེག་པར་བྱ། །
འབྲས་བུ་གཟུགས་དག་ཐམས་ཅད་མཁྱེན་ཉིད་ཡོངས་སུ་དག་པར་འགྱུར། །
སློབ་ཅིང་ཐམས་ཅད་མཁྱེན་པ་ཉིད་ཀྱང་ཡོངས་འཛིན་ལ། །
ངེས་འབྱུང་གང་ཡིན་འདི་ནི་ཡོན་ཏན་དགའ་བའི་སློབ། །
གཟུགས་ནི་ཤེས་རབ་མ་ཡིན་གཟུགས་ལ་ཤེས་རབ་མེད། །
རྣམ་ཤེས་ལ་སོགས་ཚོགས་དང་སེམས་དཔའ་འདི་དག་ནི། །
ཤེས་རབ་མ་ཡིན་འདི་དག་ལ་ཡང་ཤེས་རབ་མེད། །
འདི་ནི་ནམ་མཁའི་ཁམས་དང་མཚུངས་ཏེ་ཐ་དད་མེད། །
ཅེས་གསུངས་པ་ལྟ་བུའི་དོན་བླ་མ་ལ་དྲིས་ཤིག །ཅེས་བསྟན་ཏོ། །
གཉིས་པ་དེ་ལ་བརྟེན་པའི་ཡན་ལག་ལ་བཞི་ལས། མི་རྟོག་པ་གནས་ཆའི་ཐབས་ནི།
ཡིད་ནི་གར་འཆིང་རླུང་གར་དེངས། །
ས་སྟེང་འདི་ན་ཡན་ལག་གནས། །
དེ་ནི་རྨོངས་པས་མཚམས་སུ་ཡོངས་ཤེས་བྱ། །
གཏི་མུག་རྒྱ་མཚོ་འཆད་པ་གང་ཤེས་པ། །
འདི་ནི་བདེ་ཆེན་མཆོག་ཡིན་ཏེ། །
ས་ར་ཧ་ཡིས་བསྟན་ནས་འགྲོ། །
ཡིད་ནི་གར་འཆིང་ཞེས་པ་ནས། བསྟན་ནི་འགྲོ་ཞེས་པའི་བར། གོང་དུ་ཐབས་ཀྱི་ཆ་བསྟན་པ་དེ་ལ་གནས་སྐབས་སུ་བདེ་གསལ་མི་རྟོག་པའི་ཉམས་གསུམ་གྱིས་ཟིན་པར་བྱེད་དགོས་ཤིང༌། མཐར་ཐུག་ཏུ་དེའི་ཞེན་པ་སྤོང་བའི་ཐབས་སུ་གསུངས་པ་ཡིན་ཏེ། དེའང་གོང་དུ་བཤད་པའི་གནད་ལ་རྟེན་ནས་ཡིད་ཀྱིས་འགྱུ་བས་གར་འཆིང༌། རླུང་གར་འགགས་ཤིང་དེངས་སྙམ་ན། ས་སྟེང་འདི་ནི་འབྱུང་བ་ཆེན་པོ་བཞིའི་ཡན་ལག་རང་བཞིན་གྱི་གནས་པ་དེ་ནང་དུ་རང་གི་འབྱུང་བ་ཆེན་པོ་བཞི་ལས་སུ་རུང་བ་ལས། ཡིད་རང་སར་གནས་ཤིང་རླུང་བག་ལ་ཞ་བ་ཡིན་ཏེ། དཔེར་ན། ས་རླངས་ཀྱི་སྤྲིན་ནམ་མཁར་དེངས་པ་གར་ཡང་སོང་བ་མེད་པ་བཞིན་ནོ། །གནད་དེ་ལྟ་བུ་ནི་རྨོངས་པ་མ་རིག་པ་དང་མྱ་ངན་ལས་འདས་པའི་མཚམས་སུ་ཡོངས་སུ་ཤེས་པར་བྱའོ། །
ཅི་ལྟར་ཤེས་པར་བྱ་ཞེ་ན། གཏི་མུག་རྒྱ་མཚོ་ནི་མ་རིག་པ་ཡིན་ཏེ། དེའི་གཞི་རྩ་ཆད་པར་གང་ཤེས་འདི་ནི་བདེ་བ་ཆེན་པོའི་དོན་དེ་ཉིད་ཡིན་ཏེ། དེ་རྟོགས་པར་བྱེད་པའི་ཐབས་ནི། མི་རྟོགས་པ་གནས་ཆ་ལ་མཉམ་པར་འཇོག་པ་ཡིན་ཏེ། དེའི་ཐབས་ས་ར་ཧ་པས་བསྟན་ཏོ། །
གསལ་ལ་འཛིན་མེད་ཀྱི་དོན་བསྟན་པ་ནི།
ཀྱེ་ཧོ་འདི་ནི་རང་རིག་ཡིན་པ་སྟེ། །
འདི་ལ་འཁྲུལ་པ་མ་བྱེད་ཅིག །
དངོས་དང་དངོས་མེད་བདེ་བར་གཤེགས་པའི་འཆིང་བ་སྟེ། །
སྲིད་དང་མཉམ་ཉིད་ཐ་དད་མ་འབྱེད་པར། །
གཉུག་མའི་ཡིད་ནི་གཅིག་ཏུ་གཏོད་དང་རྣལ་འབྱོར་པ། །
ཆུ་ལ་ཆུ་བཞག་བཞིན་དུ་ཤེས་པར་བྱོས། །
ཀྱེ་ཧོ་འདི་ནི་ཞེས་པ་ནས། ཤེས་པར་བྱའོ་ཞེས་པའི་བར། གོང་དུ་བརྗོད་པའི་གནས་ཆ་དེ་ལ་མ་འགགས་པའི་ཆ་བསྟན་པ་ནི། ཀྱེ་ཧོ་ཞེས་བོས་ནས། གཟུགས་ལ་སོགས་པའི་ཡུལ་དུ་སྣང་བ་འཕགས་པ་རྣམས་ཀྱིས་བདེན་མེད་དུ་གཟིགས་པ་དང༌། ད་ལྟར་ཡང་བརྟགས་ཤིང་དཔྱད་ན་སྟོང་པའི་གནས་པའི་རིགས་ཙམ་གྱི་ངོ་བོ་འདི་ནི་རང་རིག་ཏེ། འདི་ལས་ལོགས་སུ་གཞན་གྱི་དངོས་པོར་ནི་བསྟན་དུ་མེད་པས། རང་རིག་གསལ་ལ་མི་རྟོགས་པ་དེ་ལས་གཞན་དུ་འཁྲུལ་པར་མ་བྱེད་ཅིག །
གལ་ཏེ་འཁྲུལ་ན་ནི་འཆིང་བ་དང་བཅས་པ་ཡིན་ཏེ། དངོས་པོར་འཛིན་པ་ནི་མ་རིག་པ་ཡིན་ལ། དངོས་མེད་དུ་འཛིན་པ་ནི་ཁམས་གོང་མ་ལ་སོགས་པར་གོལ་བས། གཉིས་འཛིན་གྱི་བློ་དང་བཅས་པ་རྣམས་ནམ་ཡང་གྲོལ་བ་མ་ཡིན་ཏེ། འཆིང་བ་དང་བཅས་པས་སོ། །དེའི་ཕྱིར་དོན་རྟོགས་པར་འདོད་ན་སྲིད་པ་དང༌། མྱ་ངན་ལས་འདས་ན་ཉིད་ཐ་དད་དུ་མ་བྱེད་པར་རྣམ་རྟོག་དང་བྲལ་བའི་གཉུག་མ་གཅིག་ཏུ་སྡོད་དང༌། རྗེས་སུ་འཇུག་པའི་རྣལ་འབྱོར་རྣམས་ཞེས་བོས་པའོ། །
དེའང་ནན་ཏན་དུ། དཔེར་ན། ཆུ་ལ་ཆུ་བཞག་ན་དབྱེར་མི་ཕྱེད་པ་ལྟར་སྣང་བའི་སྟོང་པ་ལ་སྟོང་པའི་སྣང་བ་བཞག་ན་དབྱེར་མི་ཕྱེད་པར་ཤེས་པར་བྱའོ། །
བློ་ཆུང་བ་ཉམས་ཀྱིས་སླུ་བ་དཔེས་བཤད་པ་ནི།
བསམ་གཏན་བརྫུན་པས་ཐར་པ་རྙེད་མིན་ནོ། །
སྒྱུ་འཕྲུལ་དྲ་བས་ཇི་ལྟར་པང་དུ་འཁྱུད། །
བླ་མ་དམ་པའི་བཀའ་ཡིས་བདེ་བར་ཡིད་ཆེས་པར། །
ང་ཡིས་བརྗོད་དུ་ཡོད་མིན་ཞེས་ནི་མདའ་བསྣུན་སྨྲ། །
བསམ་གཏན་རྫུན་པས་ཞེས་པ་ནས། མདའ་བསྣུན་སྨྲ་ཞེས་པའི་བར། བདེ་གསལ་མི་རྟོག་པའི་ཉམས་གསུམ་ནི། ཁམས་གསུམ་གྱི་ཏིང་ངེ་འཛིན་ཡིན་པས་བསམ་གཏན་དེ་དག་ནི་རྫུན་པས། དེ་དག་ལ་མཉམ་པར་བཞག་པ་ཁོ་ནས་ཀྱང་ཐར་པ་མི་རྙེད་དེ། དཔེར་ན། སྒྱུ་མ་མཁན་དང་རི་མོ་མཁན་ཕན་ཚུན་སླུས་པའི་དཔེ་དང༌། ཆང་འཚོང་མ་སྒྱུ་འཕྲུལ་གྱིས་ཚོང་དཔོན་གྱི་བུ་སླུས་པ་ལས། ཚོང་དཔོན་གྱིས་བུས་སྤྲེའུ་དྲ་བ་ལ་གསེར་གྱི་དོང་རྩེ་སྐྱུག་པ་བསླབས་ཏེ། སླར་སྒྱུ་འཕྲུལ་མ་དེ་བསླུས་པ་བཞིན་དུ། འདིར་ཡང་ཚིག་གི་གོ་བས་ཉམས་སླུས་ལ། ཉམས་ཀྱིས་གོ་བ་སླུས་ཏེ། དོན་དམ་སྒྲིབས་ཤིང་དུ་གྱུར་པས་ཚིག་གི་གོ་བ་དང༌། གནས་སྐབས་ཀྱི་ཉམས་མྱོང་ལ་མཆོག་ཏུ་འཛིན་པ་མ་བྱེད་ཅེས་བླ་མས་བསྟན་པ་དེ་ལ་ཡིད་ཆེས་པར་བྱས་ན་དེ་ལས་ལྷག་པའི་ཐབས་གཞན་ན་མེད་དོ་ཞེས་གསུངས་སོ། །
སྐྱོན་དེ་བསལ་བའི་ཐབས་ལའང་བཞི་ལས།
གསལ་སྟོང་གི་ཞེན་པ་སྤངས་བ་ནི།
གདོད་ནས་དག་པ་ནམ་མཁའི་རང་བཞིན་ལ། །
བལྟས་ཤིང་བལྟས་ཤིང་མཐོང་བ་འགག་པར་འགྱུར། །
དེ་ལྟ་བུ་ཉིད་དུས་སུ་འགོག་པར་འགྱུར། །
གཉུག་མ་ཉིད་ལ་སྐྱོན་གྱིས་བྱིས་པ་བསླུས། །
སྐྱོ་བ་མ་ལུས་ལྷག་པར་སུན་འབྱིན་ཅིང༌། །
ང་རྒྱལ་སྐྱོན་གྱིས་དེ་ཉིད་མཚོན་མི་ནུས། །
འཇིག་རྟེན་མ་ལུས་བསམ་གཏན་གྱིས་རྨོངས་འགྱུར། །
གཉུག་མའི་རང་བཞིན་སུས་ཀྱང་མཚོན་དུ་མེད། །
གདོད་མ་ནས་དག་པ་ཞེས་པ་ནས། མཚོན་དུ་མེད་ཅེས་པའི་བར། གསལ་སྟོང་ཁྱད་པར་ཅན་དུ་འདོད་པའི་འཛིན་པ་དེ་སྤོང་བ་ཡིན་ཏེ། སེམས་ཉིད་རང་བཞིན་གྱིས་གདོད་མ་ནས་དག་པ་ཡིན་ནོ། །ཞེས་རྣམ་པར་རྟོག་པས་རྟོག་པ་ལ་བལྟ་ཞིང༌། གང་ཡང་མི་བདེན་ནོ་སྙམ་དུ་ཤེས་ཀྱང༌། ཡང་དག་པ་མ་ཡིན་ཏེ། དཔེར་ན། ནམ་མཁའ་ལ་བལྟས་ནས་མཐོང་བ་གཞན་འགགས་ཀྱང་འཛིན་པ་མ་འགགས་པ་བཞིན་ནོ། །
གཞན་ཡང༌། དེ་ལྟ་བུ་ལ་སྙིང་རྗེ་འགོག་པའི་སྐྱོན་ཡོད་པས་གཉུག་མའི་ཡིད་ཙམ་ལ་རྟོག་དཔྱོད་ཀྱི་སྐྱོན་གྱིས་མ་རིག་པའི་བྱིས་པ་དེ་སླུས་པ་ཡིན་ནོ། །དེའི་སྐྱོན་གྱིས་སྐྱེ་བོ་ལམ་ལ་ཞུགས་པ་དག །ལྷག་པར་སུན་འབྱིན་ཅིང་རང་གི་ཉམས་མྱོང་ལ་ང་རྒྱལ་བའི་སྐྱོན་གྱིས་བར་དུ་བཅད་དེ། དོན་བདག་མེད་མཚོན་པར་མི་ནུས་ཤིང༌། སྟོང་པའི་ཞི་གནས་བསྒོམ་པའི་འཇིག་རྟེན་པ་རྣམས་དོན་མེད་ཅིང་རྨོངས་པར་འགྱུར་རོ། །དེ་བས་གཉུག་མའི་རང་བཞིན་སུས་ཀྱང་མཚོན་དུ་མེད་པར་ཤེས་པར་བྱའོ། །
དེ་སྐད་དུ་ཡང༌། འཕགས་པ་སྡུད་པ་ལས།
གལ་ཏེ་མི་ཤེས་བཞིན་དུ་གཟུགས་སུ་འདུ་ཤེས་ཤིང༌། །
ཚོར་བ་སེམས་དཔའ་རྣམ་ཤེས་ཕུང་པོར་སྤྱོད་བྱེད་ན། །
ཕུང་འདི་སྟོང་ཞེས་རྟོག་ནའང་བྱང་ཆུབ་སེམས་དཔའ་ནི། །
མཚན་མ་ལ་སྤྱོད་བྱེད་མེད་གནས་ལ་དད་མ་ཡིན། །ཞེས་གསུངས་སོ། །
ཐབས་ཀྱི་ཞེན་པ་སྤང་བ་ནི།
སེམས་ཀྱི་རྩ་བ་མིན་མཚོན་ཏེ། །
ལྷན་ཅིག་སྐྱེས་པ་རྣམ་གསུམ་གྱི། །
གང་ལས་དེ་སྐྱེས་གང་དུ་ནུབ། །
གང་དུ་གནས་འགྱུར་གསལ་བར་མི་ཤེས་སོ། །
རྩ་བ་བྲལ་བའི་དེ་ཉིད་གང་སེམས་པ། །
བླ་མའི་མན་ངག་མཐོང་བ་དེ་ཡིས་ཆོག །
སེམས་ཀྱི་རྩ་བ་ཅེས་པ་ནས། དེ་ཡིས་ཆོག་ཤེས་པའི་བར། དེའང་གོང་དུ་བརྗོད་པ་ལྟར། སེམས་འཁྲུལ་པ་དང་བཅས་པས་བདག་མེད་ཀྱི་དོན་མི་མཚོན་ཏེ། བདག་མེད་ཀྱི་དོན་དེ་ཡུལ་གང་ལས་སྐྱེས། མཐར་གང་དུ་ནུབ། རྟོགས་པའི་ཚེ་གང་དུ་གནས་འགྱུར་སྙམ་ནས་ཀྱང༌། རྣམ་པར་རྟོག་པ་གསལ་བར་མི་ཤེས་སོ། །
འོ་ན་གང་གིས་མཚོན་སྙམ་ན། ལྷན་ཅིག་སྐྱེས་པ་རྣམ་གསུམ་ཞེས་པ་སྟེ། སྣང་བ་དང་སྟོང་པ་ལྷན་ཅིག་སྐྱེས་པ། སྟོང་པ་དང་སྐྱེ་མེད་ལྷན་ཅིག་སྐྱེས་པ། སྐྱེ་མེད་བློ་འདས་ལྷན་ཅིག་སྐྱེས་པ་ཡིན་པའི་ཕྱིར། རྣམ་རྟོག་གཞི་རྩ་བྲལ་བ་དེ་ཉིད་སེམས་ཉིད་དུ་ངོ་སྤྲོད་པར་བྱེད་པའི་བླ་མའི་གདམ་ངག་དེས་ཆོག་གོ་ཅེས་སོ། །
གཉུག་མའི་དོན་བརྡས་མཚོན་པ་ནི།
འཁོར་བའི་རང་བཞིན་སེམས་ཀྱི་ངོ་བོ་ཉིད་ཡིན་ཞེས། །
རྨོངས་རྣམས་མདའ་བསྣུན་གྱིས་སྨྲས་ཙེ་ནེ་ཤེས་པར་བྱོས། །
གཉུག་མའི་རང་བཞིན་ཚིག་གིས་མི་བརྗོད་ཀྱང༌། །
སློབ་དཔོན་མན་ངག་མིག་གིས་མཐོང་བར་འགྱུར། །
ཆོས་དང་ཆོས་མིན་མཉེས་ནས་ཟོས་པ་ཡིས། །
འདི་ལ་ཉེས་པ་རྡུལ་ཙམ་ཡོད་མ་ལགས། །
འཁོར་བའི་རང་བཞིན་ཞེས་པ་ནས། རྡུལ་ཙམ་ཡོད་པ་མིན་ཞེས་པའི་བར། དེའང་འཁྲུལ་པ་དང་བཅས་པའི་འཁོར་བའི་རང་བཞིན་མེད་པར་རྟོགས་ན། སེམས་ཀྱི་ངོ་བོ་ཉིད་ཡིན་ནོ་ཞེས་བསྟན་ནས། སོ་སོ་སྐྱེ་བོ་རྨོངས་པ་རྗེས་སུ་འཇུག་པར་འདོད་པ་རྣམས་ཀྱང་ཆོས་ཐམས་ཅད་བདེན་མེད་ཡིན་པར་ཤེས་པར་བྱོས་ཤིག །བདེན་མེད་གཉུག་མའི་རང་བཞིན་དེ་ཚིག་གིས་མི་མཚོན་ཀྱང༌། བླ་མའི་མན་ངག་ཁྱད་པར་ཅན་གྱི་གནད་གྱིས་མཐོང་བར་འགྱུར་བས། འཁོར་བའི་ཆོས་དང༌། འཁོར་བའི་ཆོས་མ་ཡིན་པའི་དོན་གཉིས་ཀ་དོན་མེད་དུ་ཟོས་པ་ཡིས་གཟུང་འཛིན་དང་བྲལ་བ་འདི་ལ་གཞན་གྱི་ཉེས་པ་ཡོད་པ་མ་ཡིན་ནོ། །
དེ་ལ་བརྟེན་ནས་བདག་མེད་འཐོབ་པའི་ཚུལ་ནི།
གཉུག་མའི་ཡིད་ནི་གང་ཚེ་སྦྱངས་གྱུར་པ། །
དེ་ཚེ་བླ་མའི་ཡོན་ཏན་སྙིང་ལ་འཇུག་པར་འགྱུར། །
འདི་ལྟར་རྟོགས་ནས་མདའ་བསྣུན་གླུ་ལེན་ཏེ། །
སྔགས་དང་རྒྱུད་རྣམས་གཅིག་ཀྱང་མ་མཐོང་ངོ༌། །
འགྲོ་རྣམས་ལས་ཀྱིས་སོ་སོར་བཅིངས་གྱུར་ཏེ། །
ལས་ལས་གྲོལ་ན་ཡིད་ནི་ཐར་པ་ཡིན། །
རང་རྒྱུད་གྲོལ་ན་ངེས་པར་གཞན་མེད་དེ། །
མཆོག་གི་མྱ་ངན་འདས་པ་ཐོབ་པར་འགྱུར། །
གཉུག་མའི་ཡིད་ནི་ཞེས་པ་ནས། འཐོབ་པར་འགྱུར་ཞེས་པའི་བར་གྱིས། གཉུག་མའི་དོན་སྤྲོས་པ་དང་བྲལ་བའི་ཡིད་ཀྱིས་འཁོར་འདས་དབྱེར་མེད་དུ་སྦྱངས་པར་འགྱུར་ན་བླ་མའི་ཐུགས་ཀྱི་ཡོན་ཏན་ཡང་སྙིང་ལ་འཇུག་ཅིང༌། དོན་འདི་ལྟར་རྟོགས་ནས་ས་ར་ཧ་པས་ཀྱང་མཚོན་བྱེད་ཀྱི་ཚིག་གླུར་གསུངས་ཏེ། ཅི་ལྟར་གསུངས་ན་དོན་དེ་ལ་སྔགས་དང་རྒྱུད་ལ་སོགས་པའི་ཐ་སྙད་གཅིག་ཀྱང་མེད་ལ། མེད་བཞིན་དུ་ཞེན་པ་དང་བཅས་པས་འགྲོ་བ་རྣམས་ལས་ཀྱིས་སོ་སོར་འཆིང་བ་སྟེ། ཡིད་གཉུག་མར་སྦྱངས་ན་ལས་ལས་གྲོལ་བས་དེ་ལས་ལྷག་པའི་ཐབས་གཞན་མེད་དོ། །དེས་ནི་སྲིད་ཞི་གཉིས་ལས་མི་གནས་པའི་མྱ་ངན་ལས་འདས་པ་ཐོབ་པར་འགྱུར་རོ། །འདི་དག་རྣམས་ཀྱིས་ཐུན་མོང་དུ་ཉམས་སུ་བླང་བྱ་རྣམས་བསྟན་པའོ། །
གསུམ་པ་ཐུན་མོང་མ་ཡིན་པའི་ཐབས་ལ་གཉིས་ལས། སེམས་རྟོགས་པར་བྱ་བ་ལ་ཡང་གསུམ་ལས། སེམས་ཉིད་ཀུན་འབྱུང་གི་ནོར་བུ་བསྟན་པ་ནི།
སེམས་ཉིད་གཅིག་པུ་ཀུན་གྱི་ས་བོན་ཏེ། །
གང་ལ་སྲིད་དང་མྱ་ངན་འདས་འཕྲོ་བ། །
འདོད་པའི་འབྲས་བུ་སྟེར་བར་བྱེད་པ་ཡི། །
ཡིད་བཞིན་ནོར་འདྲའི་སེམས་ལ་ཕྱག་འཚལ་ལོ། །
སེམས་ཉིད་གཅིག་པུ་ལ་སོགས་པའི་ཚིག་རྐང་བཞིས་ཏེ། དེའང་སེམས་ཉིད་ཅེས་བརྗོད་པ་འདི་ཉིད་འཁོར་འདས་ཀུན་གྱི་ས་བོན་ལྟ་བུ་ཡིན་ཏེ། གང་ལ་ལ་ཞིག་གཟུང་འཛིན་དང་བཅས་པས་སྲིད་པར་འཁོར་ལ། གཟུང་འཛིན་མེད་པར་རྟོགས་པས་མྱ་ངན་ལས་འདས་པར་འགྱུར་ཞིང༌། གནས་སྐབས་ཀྱི་འབད་པ་དང་བཅས་པས་མཐོ་རིས་དང༌། ཐེག་པ་གསུམ་གྱི་འབྲས་བུ་སྟེར་བས་ཡིད་བཞིན་གྱི་ནོར་བུ་དང་འདྲ་བ་ཡིན་ཏེ། འཕགས་པ་སྡུད་པ་ལས།
སངས་རྒྱས་ཤྲས་དང་ཉན་ཐོས་རང་རྒྱལ་ལྷ་རྣམས་དང༌། །
འགྲོ་བ་ཀུན་གྱི་བདེ་སྐྱིད་ཆོས་རྣམས་ཇི་སྙེད་པ། །
དེ་ཀུན་ཤེས་རབ་ཕ་རོལ་ཕྱིན་པ་མཆོག་ལས་བྱུང༌། །
ཤེས་རབ་རྣམས་ཀྱང་ཟད་པ་མེད་ཅིང་འཕེལ་བ་མེད། །
ཅེས་གསུངས་སོ། །དེས་ན་ཐམས་ཅད་ཀྱི་ལྷ་བཞིན་དུ་གྱུར་པས་སེམས་ཉིད་དྲི་མ་དང་བྲལ་བ་འདི་ལ་ཕྱག་འཚལ་བར་འོས་པའོ། །ཞེས་སོ། །
སེམས་དེ་གྲོལ་ན་གཞན་གྲོལ་བར་འགྱུར་བ་ནི།
སེམས་བཅིངས་པས་ནི་འཆིངས་འགྱུར་ཏེ། །
དེ་ཉིད་གྲོལ་ན་ཐེ་ཚོམ་མེད། །
བླུན་པོ་གང་གིས་འཆིང་འགྱུར་བ། །
མཁས་རྣམས་དེ་ཡིས་མྱུར་དུ་གྲོལ། །
སེམསས་བཅིངས་ན་ལ་སོགས་པའི་ཚིག་བཞི་སྟེ། དེའིང་གོང་དུ་བཤད་པའི་སེམས་དེ་ལ་གཟུང་ཡུལ་འཛིན་སེམས་ཐ་དད་དུ་ཞེན་པས་འཆིང་བར་འགྱུར་ལ། ཞེན་པ་དེ་དག་ལས་གྲོལ་ན་ཐེ་ཚོམ་མེད་པར་དོན་མཐོང་བར་འགྱུར་རོ། །དེ་ཡང་བླུན་པོ་གང་ཞིག་གཟུགས་སོགས་སྣང་བདེན་དུ་ཞེན་པས་འཆིང་ལ། མཁས་པས་བདེན་མེད་དུ་སྤྱད་པས་གྲོལ་བར་འགྱུར་རོ། །
ཡིད་ཀྱི་འགྱུ་བ་རང་དག་པར་བྱ་བ་ནི།
སེམས་ནི་ནམ་མཁའ་འདྲ་བར་གཟུང་བྱ་སྟེ། །
ནམ་མཁའི་རང་བཞིན་ཉིད་དུ་སེམས་གཟུང་བྱ། །
ཡིད་དེ་ཡིད་མ་ཡིན་པར་བྱེད་འགྱུར་ན། །
དེས་ནི་བླ་མེད་བྱང་ཆུབ་ཐོབ་པར་འགྱུར། །
སེམས་ནི་ནམ་མཁའ་འདྲ་བར་ཅེས་པ་ལ་སོགས་པ་ཚིག་བཞི་ལས། དེ་ཡང་འཆིང་གྲོལ་གྱི་རྒྱུ་སེམས་ཉིད་དེ་རང་ཇི་ལྟར་བྱ་ཞེ་ན། ནམ་མཁའ་དང་འདྲ་བར་གཟུང་བར་བྱ་སྟེ། ནམ་མཁའི་རང་བཞིན་ཡང་ངོ་བོས་སྟོང༌། རང་བཞིན་གསལ། མཚན་ཉིད་འགག་པ་མེད། དབྱིངས་ཀུན་ཏུ་ཁྱབ། མཚོན་པའི་དཔེ་དང་བྲལ་བ་བཞིན་དུ། སེམས་ཉིད་ཀྱང་དེ་ལྟར་གཟུང་བར་བྱས་ལ་འཛིན་བྱེད་ཀྱི་ཡིད་དེའང་ཡིད་ཀྱི་རྣམ་ཤེས་དང༌། ཉོན་མོངས་པ་ཅན་གྱི་ཡིད་མ་ཡིན་པར་གྲོལ་བར་བྱས་པར་གྱུར་ན་རྒྱུ་མཚན་དེས་ན་བྱེད་པ་པོ་དེ་ཉིད་བླ་ན་མེད་པ་དེ་ཐོབ་པར་འགྱུར་ཏེ། འཕགས་པ་སྡུད་པ་ལས།
ཐེག་པ་འདི་ནི་མཁའ་འདྲ་གཞལ་མེད་ཁང་ཆེན་ཏེ། །
དགའ་སྐྱིད་བདེ་བ་མངོན་པར་ཐོབ་བྱེད་ཐེག་པའི་མཆོག །
གང་ཞིག་ཞོན་ནས་ཕྱོགས་སུ་འགྲོ་བ་དམིགས་སུ་མེད། །
མྱ་ངན་འདས་པར་འགྲོ་བ་གསུངས་པ་འགྲོ་མི་དམིགས། །
དཔེར་ན་མི་ཤི་དེའི་འགྲོ་རྒྱུ་མེད་པ་བཞིན། །
རྒྱུ་དེས་དེ་ནི་མྱ་ངན་འདས་ཞེས་རབ་ཏུ་བརྗོད། །
ཅེས་གསུངས་པ་བཞིན་ནོ། །
གཉིས་པ་རླུང་གྲོལ་བར་བྱ་བ་ལའང་གཉིས་ལས། ནམ་མཁའི་འཆིང་བ་ནི།
མཁས་འདྲར་བྱས་ན་རླུང་ནི་རྣམ་པར་འཆིང༌། །
མཉམ་ཉིད་ཡོངས་སུ་ཤེས་པས་རབ་ཏུ་ཐིམ། །
མདའ་བསྣུན་གྱིས་སྨྲས་ནམ་ཞིག་ནུས་ལྡན་ན། །
མི་རྟག་གཡོ་བ་མྱུར་དུ་སྤོང་བར་འགྱུར། །
ནམ་མཁའ་འདྲ་བྱས་ལ་སོགས་པའི་ཚིག་བཞི་སྟེ། དེའང་སེམས་དང་སེམས་ལས་བྱུང་བ་ནམ་མཁའ་དང་འདྲ་བར་ཤེས་པར་བྱས་ནས། ཐབས་ཀྱི་ཡན་ལག་ཏུ་རླུང་འཆིང་བའམ་མཉམ་པ་ཉིད་ཀྱི་དོན་རབ་ཏུ་ཤེས་པས་ལས་ཀྱི་རླུང་ཡེ་ཤེས་ཀྱི་རླུང་དུ་ཐིམ་པར་འགྱུར་ལ། དོན་ཐོབ་པས་དེའི་ཕྱིར་མདའ་བསྣུན་གྱིས་སྨྲས་པ་ལྟར་སྐལ་ལྡན་འགའ་ཞིག་གིས་དབྱེར་མེད་དུ་བྱེད་པར་ནུས་ན། མི་རྟོག་པ་འཁོར་བ་ལས་མྱུར་དུ་གྲོལ་བར་འགྱུར་རོ། །
སྦྱོར་བ་བཞི་གནས་གཅིག་ཏུ་འཇུག་པ་ནི།
རླུང་དང་མེ་དང་དབང་ཆེན་འགགས་པ་ན། །
བདུད་རྩི་རྒྱུ་བའི་དུས་སུ་རླུང་ནི་སེམས་ལ་འཇུག །
ནམ་ཞིག་སྦྱོར་བཞི་གནས་གཅིག་ལ་ནི་ཞུགས་པ་ན། །
བདེ་ཆེན་མཆོག་ནི་ནམ་མཁའི་ཁམས་སུ་མི་ཤོང་ངོ༌། །
རླུང་དང་མེ་དང་ལ་སོགས་ཚིག་བཞི་སྟེ། དེའང་ཁྱད་པར་དུ་རླུང་ཆོས་ཉིད་དུ་འགགས་པར་མ་བྱས་ནས། རླུང་ལས་སུ་མི་རུང་བས། འབྱུང་བ་བཞི་ནམ་མཁའི་རླུང་དུ་འཇུག་ཚུལ་གཞན་ནས་ཀྱང་རྒྱས་པར་བཤད་པ་ལྟར། འབྱུང་བཞིའི་རླུང་རིམ་པ་ལྟར་རང་རང་གི་ནམ་མཁའི་རླུང་དུ་འགྱུར་ཏེ། ཕྱི་ནང་དུ་རྒྱུ་བ་འགགས་པ་ན་དོན་དམ་གྱི་ཐིག་ལེ་ཆ་གཉིས་གཡོ་བ་དང་བརྟན་པར་འདྲེས་ཤིང་རྒྱུ་བའི་ཚེ། རླུང་སེམས་དབྱེར་མེད་དུ་གྱུར་པས་སེམས་ལ་འཇུག་ལ། དེའི་ཐབས་ལ་གོམས་པས་ལས་ཀྱི་རྩ་དང་རླུང་དང་བྱང་ཆུབ་ཀྱི་སེམས་དང༌། སེམས་བཞི་ཡེ་ཤེས་ཀྱི་ཆོས་ཉིད་གཅིག་ལ་ཞུགས་པ་ན། དོན་དམ་བདེ་བ་ཆེན་པོའི་མཆོག་ཚད་བཟུང་བར་མི་ནུས་ཞེས་བསྟན་ཏོ། །དེ་དག་གིས་ནི་ཐུན་མོང་མ་ཡིན་པའི་ཐབས་བཤད་པའོ། །
བཞི་པ་ཚིག་གི་རྣམ་གྲངས་དུ་མས་ལྷན་ཅིག་སྐྱེས་པའི་ཡེ་ཤེས་མཚོན་པར་བྱེད་པ་ལ་བདུན་ལས། རྟོག་དཔྱོད་ཀྱི་གྲུབ་མཐའ་དང་བྲལ་བར་བསྟན་པ་ནི།
ཁྱིམ་དང་ཁྱིམ་ན་དེ་ཡིས་གཏམ་སྨྲ་ཡང༌། །
བདེ་ཆེན་གནས་ནི་ཡོངས་སུ་ཤེས་པ་མེད། །
འགྲོ་ཀུན་བསམ་པས་སུན་འབྱིན་མདའ་བསྣུན་སྨྲ། །
བསམ་གྱིས་མི་ཁྱབ་གྲུབ་པ་འགའ་ཡང་མེད། །
སྲོག་ཆགས་ཐམས་ཅད་ཀུན་ལ་ཡང༌། །
དེ་ཉིད་ཡོད་དེ་རྟོགས་པ་མེད། །
ཐམས་ཅད་རོ་མཉམ་རང་བཞིན་པས། །
བསམ་པས་ཡེ་ཤེས་བླ་མེད་པའོ། །
ཁ་སང་དེ་རིང་དེ་བཞིན་སང་དང་གཞན། །
དོན་རྣམས་ཕུན་སུམ་ཚོགས་པར་སྐྱེ་བོ་འདོད། །
ཁྱིམ་དང་ཁྱིམ་ན་ཞེས་པ་ནས། སྐྱེ་བོ་འདོད་ཅེས་པའི་བར། རྟོག་དཔྱོད་མཐའ་དག་དང་བྲལ་བར་བསྟ ན་པ་ཡིན་ཏེ། དེའང་སེམས་ཉིད་སྤྲོས་པ་དང་བྲལ་བ་དེ་སེམས་ཅན་ཀུན་གྱི་བློའི་ཁྱིམ་དང༌། ཁྱད་པར་དུ་གྲུབ་མཐའ་ལ་ཞུགས་པའི་ཚིག་གི་ཁྱིམ་ན་ཐབས་རྣམས་ཡོད་ཀྱང་ཡིད་ལ་མི་བྱེད་པའི་བདེ་བ་ཆེན་པོ་ནི་ཤེས་པ་མེད་ལས་འགྲོ་བ་ཀུན་གྱི་རྟོག་དཔྱོད་ཀྱི་གྲུབ་མཐའ་དོན་མི་མཐོང་ངོ་ཞེས་མདའ་བསྣུན་སྨྲ་འོ། །དེ་ཅིའི་ཕྱིར་ཞེ་ན། ཆོས་ཉིད་ཀྱི་དོན་ནི། བསམ་པའི་ཡུལ་ལས་འདས་པ་བསམ་གྱིས་མི་ཁྱབ་ལ། སྣང་བདེན་དུ་གྲུབ་པ་འགའ་ཡང་མེད་དོ། །
ཆོས་ཉིད་དེ་བཞིན་ཉིད་ཀྱི་སྡོང་པ་སྲོག་ཆགས་ཐམས་ཅད་ཀུན་ལའང་ཡོད་དེ། གཟུང་འཛིན་དང་བཅས་པས་རྟོག་པ་ནི་མེད་དོ། །དོན་འཁོར་བ་དང་མྱ་ངན་ལས་འདས་པའི་ཆོས་ཐམས་ཅད་བསམ་པའི་ཡུལ་ལས་འདས་པ། ཆོས་ཅན་སོ་སོས་སྟོང་པ་ནི་སྒྱུ་མ་ལྟ་བུའི་ཡེ་ཤེས་བླ་ན་མེད་པ་ཡིན་པས་དོན་དེ་ལ་དུས་གསུམ་སྐྱེ་འགག་གི་ཚུལ་ཡང་མཐོང་བ་མེད་དེ། འོན་ཀྱང་སོ་སོའིི་སྐྱེ་བོ་རྣམས་དུས་གསུམ་གྱི་སྐྱེ་འགག་ལ་སོགས་པས་སྒྱུ་མ་ལྟ་བུར་རྟོགས་པར་འདོད་དོ། །
གཉིས་པ་རྩོལ་བསྒྲུབ་དང་བྲལ་བས་དོན་མཐོང་བ་ནི།
ཀྱེ་ཧོ་བཞིན་བཟངས་སྙིམ་པ་ཆུས་བཀང་བ། །
འཛགས་པ་བཞིན་དུ་ཉམས་པ་མ་ཚོར་རོ། །
བྱ་བ་བྱེད་དང་བྱ་བ་མིན་བྱེད་པ། །
ངེས་པར་རྟོགས་ན་འཆིང་དང་གྲོལ་བ་མེད། །
ཡི་གེ་མེད་ལས་འཆད་པར་ཡོད་འདོད་པ། །
གང་ཞིག་རྣལ་འབྱོར་བརྒྱ་ལ་འགའ་ཡིས་མཚོན། །
ཀྱེ་ཧོ་བཞིན་བཟང་ཅེས་པ་ནས། འགའ་ཡིས་མཚོན་ཞེས་པའི་བར། བརྗོད་པ་ལས་འདས་པའི་དོན་དེ་ཚིག་གི་སྒྲིབས་ཤིང་དུ་གྱུར་པ་ནི། དཔེར་ན། བཞིན་བཟང་གང་ཞིག་རང་གི་སྐོམ་པ་ཆུ་ཡིས་བཟད་པ་མ་རྟག་ཏེ། དབྱིབས་དང་ཁ་དོག་ལ་སོགས་པའི་ཚད་རྟོགས་པར་བྱས་པས་མ་ཚོར་བར་ཆུ་དེ་ཟད་པར་གྱུར་པ་བཞིན་རྐྱེན་མི་ལུས་ལ་བརྟེན་ནས་དོན་ཆོས་ཉིད་རྟོགས་འདོད་ཀྱི་བསམ་པས་ཚིག་དང་ཡི་གེ་ལས་ཀྱང་རྟོགས་པར་མི་འགྱུར་ཞིང༌། མི་ཚེ་ཡང་ཟད་པར་འགྱུར་རོ། །
དེ་ཅིའི་ཕྱིར་ན། དོན་དེ་ལ་ནི་བྱ་བའི་རྣམ་པ་དང༌། ཡི་གེ་དང་འཆིང་གྲོལ་ལ་སོགས་པ་མེད་པའི་ཕྱིར་རོ། །འཆིང་གྲོལ་མེད་པ་དེ་དབང་པོ་རྣོན་པོ་གང་ཞིག་གིས་ཚིག་ལ་རྟེན་ནས་རྒྱ་ལམ་ན་མཚོན་པར་འགྱུར་རོ། །
གསུམ་པ་འཆིང་གྲོལ་གྱི་ཁྱད་པར་ནི།
འཇུར་བུས་བཅིངས་པའི་སེམས་འདི་ནི། །
གློད་ན་གྲོལ་བར་ཐེ་ཚོམ་མེད། །
དངོས་པོ་གང་གི་རྨོངས་པས་འཆིངས། །
མཁས་རྣམས་དེ་ཡིས་རྣམ་པར་གྲོལ། །
འཇུར་བུས་བཅིངས་ཞེས་པ་ནས། རྣམ་པར་གྲོལ་ཞེས་པའི་བར། རྣམ་རྟོག་གི་འཇུར་བུས་བཅིངས་པའི་སེམས་འདི་གློད་ན་གྲོལ་བར་ཐེ་ཚོམ་མེད་དེ། མི་མཁས་པ་དངོས་པོའི་གཟུགས་སོགས་ལ་ཞེན་པས་འཆིང་ཡང་མཁས་པས་རང་བཞིན་མེད་པར་རྟོགས་པས་གྲོལ་ལོ། །
བཞི་པ་དཔེ་ནི།
བཅིངས་པ་དག་ནི་ཕྱོགས་བཅུར་འགྲོ་བ་རྩོམ། །
མཐོང་བར་གྱུར་ན་མི་གཡོ་བརྟན་པར་གནས། །
གོ་བཀོག་རྔ་མོ་ལྟ་བུར་བདག་གིས་རྟོགས། །
བུ་ཁྱོད་རྣམས་ཀྱང་རང་ལ་ཆེར་ཏེ་ལྟོས། །
བཅིངས་པ་དག་ནི་ཞེས་པ་ནས། རང་ལ་ཆོར་ལྟོས་ཞེས་པའི་བར། དེའང་གཟུང་འཛིན་གྱི་རྣམ་རྟོག་འདི་བཀག་ན་ནི་སྣ་ཚོགས་སུ་འཕྲོ་ལ། འཛིན་པ་ཐམས་ཅད་བཏང་ན་ནི་བརྟན་པར་གནས་སོ། །དཔེར་ན། རྔ་མོ་བཟུང་ན་འབྲོས་ཤིང་བཏང་ན་སྡ ོད་པ་དང་འདྲའོ། །རྗེས་འཇུག་རྣམས་ཀྱང་ཚུལ་དེས་རང་གི་རིགས་པ་ལ་ལྟོས་ཤིག་། མ་མཐོང་བ་ནི་ཤེས་རབ་ཀྱི་ཕ་རོལ་ཏུ་ཕྱིན་པ་ཡིན་ནོ། །ཅེས་སོ། །
དེ་ལྟར་ཡང་སྡུད་པ་ལས།
གཟུགས་རྣམས་མི་མཐོང་ཚོར་བ་དག་ཀྱང་མི་མཐོང་ཞིང༌། །
འདུ་ཤེས་མཐོང་བ་མེད་ལ་སེམས་དཔའ་མི་མཐོང་ཞིང༌། །
གང་ལ་རྣམ་པར་ཤེས་དང་སེམས་ཡིད་མཐོང་མེད་པ། །
འདི་ནི་ཆོས་མཐོང་ཡིན་ཞེས་དེ་བཞིན་གཤེགས་པས་བསྟན། །
ཞེས་གསུངས་སོ། །ལྔ་པ་དབང་ཤེས་ལ་སོགས་རྟོགས་པར་བྱ་བ་ནི།
ཀྱེ་ལགས་དབང་པོ་ལྟོས་ཤིག་དང༌། །
འདི་ལས་ངས་ནི་མ་གཏོགས་སོ། །
ལས་ཟིན་པ་ཡི་སྐྱེས་བུ་ཡི། །
དྲུང་དུ་སེམས་ཐག་གཅད་པར་བྱོས། །
ཀྱེ་ལགས་ཞེས་པ་ནས། གཅད་པར་བྱོས་ཞེས་པའི་བར་དུ། རྗེས་སུ་འཇུག་པ་རྣམས་ལ་བོས་ནས་མིག་ལ་སོགས་པའི་དབང་པོས་ལྟོས་ཤིག་དང༌། ཡུལ་ཡུལ་ཅན་རང་བཞིན་མེད་པར་རྟོགས་པ་འདི་ལས་ལྷག་པ་ནི་རྟོགས་རྒྱུ་མེད་པས། དེ་ལྟར་མངོན་དུ་གྱུར་པ་རྣམས་ཀྱི་དྲུང་དུ་སེམས་ཐག་བཅད་པར་གྱིས་ཤིག །ཅེས་སོ། །
དྲུག་པ་རླུང་ལ་མཆོག་ཏུ་འཛིན་པ་སྤང་བ་ནི།
རླུང་བཅིངས་པ་ལ་རང་ཉིད་མ་སེམས་སྐྱེ། །
ཤིང་གི་རྣལ་འབྱོར་སྣ་རྩེར་མ་འདུག་ཅིག །
ཨེ་མའོ་མ་ཡིན་ལྷན་ཅིག་སྐྱེས་པ་མཆོག་ཆགས་བྱོས། །
སྲིད་པའི་སྣ་རྩེར་འཆིང་བ་ཡང་དག་སྤང༌། །
འདི་ནི་ཡིད་འདུས་པ་ལ་རླུང་གི་རླབས། །
གཡོ་ཞིང་འཕྱར་ལ་ཤིན་ཏུ་མི་ཤྲུན་འགྱུར། །
རླུང་འཆིང་བ་ལ་ཞེས་པ་ནས། མི་བཤྲུན་འགྱུར་ཞེས་པའི་བར། དེའང་གོང་དུ་རླུང་བཅིངས་པའི་ཐབས་བཤད་པ་ལ་ཞེན་པར་མ་བྱེད་ཅིག སྨིན་གྲོལ་གྱི་ལམ་རྩ་རླུང་གི་བདེ་བའི་ཏིང་ངེ་འཛིན་ལ་ཡིད་བཞག་ཀྱང་ཤིང་བཙན་ཐབས་སུ་བཀུག་པ་དང་འདྲ་སྟེ། ལྷན་ཅིག་སྐྱེས་པ་ལ་གནས་པར་མི་འགྱུར་བས། སྟེང་འོག་གི་སྣ་རྩེར་སེམས་འཆིང་བར་མ་བྱེད་ཅིག །གལ་ཏེ་ཞེན་ན་ལྷན་ཅིག་སྐྱེས་པའང་མ་ཡིན་ལ། ཡིད་ཁམས་ཀྱི་ཏིང་ངེ་འཛིན་ལ་འདུས་ན། ལས་ཀྱི་རླུང་གིས་གཡོ་ཞིང་གནས་སྐབས་སུ་ལུས་འཕར་ཞིང་སེམས་མི་བཤྲུན་པར་འགྱུར་རོ། །དེས་ན་ལྷན་ཅིག་སྐྱེས་པའི་ཡེ་ཤེས་མཆོག་གི་དོན་ཆགས་འཛིན་དང་བྲལ་བ་ལ་བཞག་པར་བྱའོ། །
བདུན་པ་དེ་རྟོགས་པར་བྱ་བ་ནི།
ལྷན་ཅིག་སྐྱེས་པའི་རང་བཞིན་རྟོགས་གྱུར་ན། །
དེ་ཡིས་བདག་ཉིད་བརྟེན་པར་གྱུར་པ་ཡིན། །
གང་ཚེ་ཡིད་ནི་ཉེ་བར་འགགས་གྱུར་ན། །
ལུས་ཀྱི་འཆིང་བ་རྣམ་པར་འཆད་པར་འགྱུར། །
ལྷན་ཅིག་སྐྱེས་པ་ཅེས་པ་ནས། འཆད་པར་འགྱུར་ཞེས་པའི་བར། ཐབས་གང་གིས་ཁམས་གསུམ་ལས་འདའ་བར་འགྱུར་ཞེ་ན། ལྷན་ཅིག་སྐྱེས་པ་གཉུག་མའི་དོན་རྟོགས་ན། བདག་གཞན་གཉིས་བདེན་མེད་དུ་གྲོལ་ཞིང༌། ཡིད་བརྟན་པས་འགྱུ་བ་འགགས་ཏེ་འགྲུབ་ལགས་པས་ལུས་ཕྱི་ནང་གི་འཆིང་བ་ཐམས་ཅད་འཆད་པར་འགྱུར་རོ། །འདི་དག་གིས་ནི་ཚིག་གི་རྣམ་གྲངས་དུ་མས་བདག་མེད་གཅིག་པུ་མཚོན་ཅིང་ཉམས་སུ་བླང་བྱ་རྣམས་བསྟན་པའོ། །
སྤྱི་དོན་གཉིས་པ་ཉམས་དང་རྟོགས་པ་བསྐྱང་ཐབས་ལ་གཉིས། རྟོགས་པ་ཤར་བ་དེ་གནས་ལ་སོགས་པའི་རྩོལ་བསྒྲུབ་དང་བྲལ་བར་བསྟན་པ་དང༌། དེ་བསྐྱང་པས་བསྟན་པའི་ཚུལ་ལོ། །དང་པོ་ལ་གཉིས་ལས། དང་པོ་གནས་གཞན་བགྲོད་མི་དགོས་པ་ལ་གསུམ་ལས། བདག་མེད་རྟོགས་པས་མཐོ་དམན་མེད་པའི་དོན་ནི།
གང་ཚེ་ལྷན་ཅིག་སྐྱེས་དང་རོ་མཉམ་པ། །
དེ་ཚེ་དམན་པའི་རིགས་དང་བྲམ་ཟེ་མེད། །
གང་ཚེ་ལ་སོགས་པའི་ཚིག་གཉིས་པོ་འདིས་ནི་ཆོས་ཐམས་ཅད་མཉམ་པ་ཉིད་དུ་རྟོགས་པའི་ཕྱིར། རིགས་ལ་སོགས་པའི་བྱེ་བྲག་གི་འཛིན་པ་མཐའ་དག་དང་བྲལ་བར་བསྟན་ཏོ། །
གཉིས་པ་ཕྱིའི་གནས་དོན་མེད་པ་ནི།
འདི་ནི་ཟླ་བ་རྒྱ་མཚོ་ཉིད་དང་ནི། །
འདི་ནི་གངྒཱའི་རྒྱ་མཚོ་ཉིད་དང་ནི། །
བཱ་རཱ་ཎ་སཱི་ཤྲ་ཡ་གྷ་ཡ་ཏི། །
འདི་ནི་ཟླ་བ་གསལ་བྱེད་ཉིད། །
ཞིང་ཀུན་གནས་དང་ཉེ་བའི་གནས་སོགས་པ། །
ཕྱིན་ཏེ་བལྟས་པའི་རྟོགས་པ་གང་སྨྲ་བ། །
ལུས་དང་འདྲ་བའི་མུ་གནས་གཞན་ན་མེད། །
འདི་ན་ཟླ་བའི་རྒྱ་མཚོ་ལ་སོགས་པའི་ཚིག་བདུན་ཏེ། ཕྱི་ནང་གཉིས་ཀྱི་གནས་དང༌། དཀའ་ཐུབ་ཀྱི་རྩོལ་བ་འདི་ལྟ་བུ་དག་བྱེད་པ་ཐོས་ཏེ། དེའང་མུ་སྟེགས་ཀྱི་གཏམ་རྒྱུད་ལས། ནུབ་ཕྱོགས་ན་ཟླ་བའི་རྒྱ་མཚོ་ཞེས་བྱ་བ་ཡོད་པ་ལ། སྔོན་རྒྱལ་པོ་སྐྱ་སེང་གི་བུ་རྣམས་ལྕེབས་པས་ལྷར་སྐྱེས་སོ། །ཞེས་ཟེར་བ་དེ་ལ་བདེན་པར་ཞེན་ཏེ། ད་དུང་ཡང་ཟླ་བ་ཉ་བའི་ཚེ་ལྕེབ་པ་དང་མཐུན་པ་དང༌། ཁྲུས་བྱེད་པ་རྣམས་ཀྱིས་གྲོལ་བར་འདོད་པ་དང༌།
གཞན་ཡང༌། ཝཱ་ར་ཎ་སཱི་དང༌། ཡུ་པྲ་ཡ་ཞེས་བྱ་བའི་བར་ཆུ་བོ་གང་གཱ་དང༌། ཡ་མུ་ན་འདྲེས་ཤིང་འབབ་པ་ཁྲུས་ལ་སོགས་པའི་དཀའ་ཐུབ་བྱེད་པ་དང༌། ཡང་གྷ་མ་ཞེས་བྱ་བ་རྡོ་རྗེ་གདན་དང་ཉེ་བ་ལ་ལྷ་རྟེན་ཡོད་པ་ལ་མཆོད་པ་བྱེད་ཅིང༌། དཀའ་ཐུབ་བསྒྲུབ་པ་སྟེ། དེ་དག་གིས་གྲོལ་བར་མི་འགྱུར་ཏེ། ཆུ་ལ་ཟླ་བ་ཤར་བ་ལ་ཡོན་ཏན་ཅི་ཡང་མེད་པའི་ཕྱིར་རོ། །
ཚུལ་དེ་བཞིན་དུ་ནང་པ་དག་ཀྱང་ཡུལ་ཉི་ཤུ་རྩ་བཞི་ལ་སོགས་པར་ཕྱིན་པས་གྲོལ་བར་འདོད་པ་དག་འཁྲུལ་བ་ཡིན་ནོ། །དེ་བས་ན་རང་ལུས་ཕུང་པོ་དང་ཁམས་དང་སྐྱེ་མཆེད་ལྷའི་རྣམ་པ་ཅན་འདི་ལས་ལྷག་པ་གཞན་ན་མེད་དོ། །
དེ་སྐད་དུ་ཡང༌། ལུས་ལ་ཡེ་ཤེས་ཆེན་པོ་གནས། །ཞེས་པ་ལ་སོགས་པའི་ཚུལ་དང༌། ལུས་ཀྱི་དུམ་བུ་ཉི་ཤུ་རྩ་བཞི་ཡུལ་ཆེན་པོ་རྣམས་ཡོངས་སུ་དག་པར་ཀུན་སྤྱོད་དང༌། དགྱེས་པ་རྡོ་རྗེ་ལ་སོགས་པ་རྣམས་ནས་གསུངས་སོ། །
ཁྱད་པར་དུ་འཕགས་པའི་གནས་བཤད་པ་ནི།
དགེ་བ་ང་ཡིས་ངེས་པར་ཡང་དག་མཐོང༌། །
འདབ་ལྡན་པདྨའི་སྡོང་པོ་གེ་སར་གྱི་དབུས་ན། །
ཤིན་ཏུ་ཕྲ་བའི་རྣལ་མ་དྲི་དང་ཁ་དོག་ལྡན། །
བྱེ་བྲག་འོངས་ཤིང་རྨོངས་པ་མྱ་ངན་གྱིས། །
གདུངས་པའི་འབྲས་བུ་མེད་པར་མ་བྱེད་ཅིག །
དགེ་བ་ང་ཡིས་ཞེས་པ་ལ་སོགས་ཚིག་ལྔས་བསྟན་ཏེ། དེ་ཡང་ཡུལ་གྱི་འཆིང་བ་ལ་སོགས་པས་མི་གྲོལ་ན། ཅི་ལྟ་བུས་གྲོལ་ཞེ་ན། དགེ་བའི་གནས་ལུས་འདི་ལ་ཡང་དག་པར་ཡོད་དོ། །འདབ་མ་དང་ལྡན་པའི་པད་མའི་སྡོང་བཞིན་ནོ། །གཟུང་འཛིན་གྱིས་མ་གོས་པའི་ཡེ་ཤེས་ཀྱི་རྩ་འཁོར་ལོའི་དབུས་ན། ཕྲ་བའི་དོན་དམ་གྱི་ཐིག་ལེ་དཀར་དམར་གཉིས་དང༌། ཤིན་ཏུ་ཕྲ་བའི་ཡེ་ཤེས་ཀྱི་ཐིག་ལེ་རང་བཞིན་དུ་གནས་པའི་རྣལ་མ། གནས་སྐབས་སུ་ཡང་དྲི་དང་ཁ་དོག་ལ་སོགས་པ་འཛིན་པ་དང་ལྡན་པ་ཡོད་ཀྱིས་དེའི་དོན་མཐོང་བར་བྱེད་པའི་བྱེ་བྲག་ཉམས་ཀྱི་ཞེན་པ་དང༌། མྱ་ངན་ལས་འདས་པ་ཐོབ་འདོད་ཀྱི་གདུང་བས་ཐེག་ཆེན་གྱི་འབྲས་བུ་མེད་པར་མ་བྱེད་ཅིག་ཅེས་གསུངས་སོ། །
ངོ་བོ་བསྐྱང་ཐབས་ལའང་བཞི་ལས། ཉོན་མོངས་ཀྱིས་འཆིང་བའི་ཚུལ་ནི།
གང་ཚེ་ཚངས་པ་ཁྱབ་འཇུག་མིག་གསུམ་དང༌། །
འཇིག་རྟེན་མ་ལུས་ཐམས་ཅད་གཞིར་གྱུར་པ། །
རིགས་མེད་དེ་ལ་མཆོད་ན་ལས་ཀྱི་ཡང༌། །
མཐའ་ཡི་ཚོགས་ནི་ཡང་དག་ཟད་པར་འགྱུར། །
ཀྱེ་ཧོ་བུ་ཉོན་རྩོད་པའི་རོ་ནི་དག་པར་ཡང་དག་གནས་ཤེས་པ། །
འགྲོ་བ་འཆད་ཅིང་འདོན་ལ་སོགས་པས་དེ་ནི་ཤེས་པར་ནུས་མ་ཡིན། །
གང་དུ་ཚངས་པ་ཅེས་པ་ནས། ནུས་མ་ཡིན་ཞེས་པའི་བར། དེ་ཡང་འགྲོ་བ་རྣམས་ཀྱང་རང་ལུས་ཁྱད་པར་ཅན་དུ་ཤེས་པས་ཚངས་པ་དང༌། ཁྱབ་འཇུག་དང༌། དབང་ཕྱུག་སྟེ་མུ་སྟེགས་པས་ལྷ་དེ་གསུམ་གྱིས་འཇིག་རྟེན་གྱི་གཞིར་གྱུར་ལ་མཆོད་ན་གྲོལ་བར་འདོད་ན་བཞིན་དུ། དུག་གསུམ་པོ་དབྱེར་མེད་པ་མ་རིག་པར་སེམས་ཅན་གྱི་གཞིར་གྱུར་པ་འདི་ལ་རིགས་གང་དུ་ཡང་བཅད་དུ་མེད་པའི་ཆོས་ཉིད་རྡོ་རྗེ་འཆང་ཆེན་པོ་འདི་ལ་མཉམ་རྗེས་མཆོད་པ་ཕུལ་ན་ལས་ཀྱི་སྒྲིབ་བྱེད་ཐམས་ཅད་ཟད་པར་འགྱུར་རོ། །
ཡང༌། སྨྲས་པ། ཆོས་ཉིད་ཀྱི་དོན་ཚིག་དང་བྲལ་བ་མ་ཤེས་པས། སྒྲ་ལས་སྤང་བླང་དུ་རྟོག་པ་དག་དོན་དུ་གནས་མེད་པར་ཤེས་ལ། འགྲོ་བས་འཆད་ཅིང་འདོན་པར་སྒྲར་འཛིན་དང་བཅས་བདེན་མེད་དེ་མཐོང་བ་མ་ཡིན་ནོ། །
དོན་ཚིག་གིས་མཚོན་པར་དཀའ་བ་ནི།
ཀྱེ་ཧོ་བུ་ཉོན་དེ་ཉིད་སྣ་ཚོགས་ཀྱིས། །
རོ་འདི་བསྟན་པར་ནུས་པ་མ་ཡིན་ཏེ། །
བདེ་བའི་གནས་མཆོག་རྟོག་སྤངས་ཏེ། །
འགྲོ་བ་ཉེ་བར་སྐྱེ་བ་ཉིད་བཞིན་ནོ། །
ཀྱེ་ཧོ་བུ་ཉོན་ཅེས་པ་ལ་སོགས་ཚིག་བཞིས། ཚིག་དང་བརྡས་མཚོན་པར་དཀའ་བ་ཡིན་ཏེ། བདེ་བ་ཆེན་པོ་ཆོས་ཉིད་ལ་གནས་པའི་གང་ཟག་མཆོག་གཟུང་འཛིན་གྱི་རྣམ་རྟོག་གཞི་དང་བཅས་པ་སྤངས་ཀྱང་སེམས་ཅན་དོན་དུ་སྐྱེ་བ་ལེན་པ་བཞིན་ནོ། །
བདག་མེད་ལ་བསམ་གཏན་གྱི་དོན་མེད་པ་ནི།
བློ་ནི་རྣམ་འགགས་ཡིད་ནི་ཕམ་གྱུར་པ། །
གང་དུ་མངོན་པའི་ང་རྒྱལ་ཆད་པའོ། །
དེ་ཉིད་སྒྱུ་མའི་རང་བཞིན་མཆོག་ཏུ་རྟོག་པ་སྟེ། །
དེ་ལ་བསམ་གཏན་འཆིང་བ་དེས་ནི་ཅི་བྱར་ཡོད། །
བློ་ནི་རྣམས་འགགས་ལ་སོགས་པའི་ཚིག་བཞི་སྟེ། དེ་ཡང་ཆོས་ཉིད་ཀྱི་དོན་མངོན་དུ་གྱུར་པའི་ཚེ་འཁྲུལ་པའི་བློ་འགག་ཅིང༌། ཡིད་ཀྱི་དྲི་མ་ཕམ་པར་གྱུར་ནས། ཆོས་ཀྱི་མངོན་པའི་ང་རྒྱལ་ཡང་ཆད་པའོ། །
འོ་ན་ཞི་བ་ཡིན་ནམ་ཞེ་ན་མ་ཡིན་ཏེ། བློ་ལ་སོགས་པའི་ཡུལ་དུ་གྱུར་པ་རྣམས་སྒྱུ་མ་ལྟ་བུའི་མཆོག་ཏུ་རྟོགས་པ་སྟེ། དོན་དེ་ལ་བསམ་གཏན་འཆིང་བས་ཀྱང་ཅི་ཞིག་བྱར་ཡོད་དེ། དེ་ལྟར་ཡང་ཉེ་བ་འཁོར་གྱིས་ཞུས་པའི་མདོ་ལས།
བསྐལ་པ་བརྒྱ་ཕྲག་མང་པོར་སྤྱད་བྱས་ཤིང༌། །
སེམས་ཅན་མཐའ་ཡས་མང་པོ་གྲོལ་བྱས་ཀྱང༌། །
ནམ་ཀྱང་སེམས་ཅན་དམིགས་སུ་ཡོད་མིན་ཞིང༌། །
ཟད་པའང་ཡོད་མིན་མཐའ་ཡས་འགྱུར་བའང་མེད། །ཅེས་པ་དང༌།
ཡང༌། དེ་ཉིད་ལས།
གང་དག་རང་བཞིན་མེད་ཆོས་འདི་ཤེས་པ། །
དཔའ་བོ་དེ་དག་འཇིག་རྟེན་མྱ་ངན་འདས། །
འདོད་པའི་ཡོན་ཏན་སྤྱོད་ཀྱང་ཆགས་པ་མེད། །
ཆགས་པར་སྣང་ནའང་སེམས་ཅན་འདུལ་བར་བྱེད། །
ཅེས་བཤད་པ་དང༌། སྡུད་པ་ལས་ཀྱང་སྒྱུ་མའི་དཔེས་མང་དུ་གསུངས་པའི་ཕྱིར་རོ། །དེ་ཡང་བླ་མ་ལ་ལྟོས་པ་ནི།
དངོས་པོར་སྐྱེས་པ་མཁའི་ལྟར་རབ་ཞི་ན། །
དངོས་པོ་རྣམ་སྤངས་ཕྱི་ནས་ཅི་ཞིག་སྐྱེ། །
གདོད་ནས་སྐྱེ་མེད་རང་བཞིན་ཡིན་པ་ལ། །
དེ་རིང་དཔལ་ལྡན་བླ་མ་བསྟན་པས་རྟོགས། །
དངོས་པོ་སྐྱེས་པ་ལ་སོགས་པའི་ཚིག་རྐང་བཞིས་ཁྱད་པར་དུ་འཕགས་པར་བསྟན་པ་ཡིན་ཏེ། དེ་ཡང་ཐེག་པ་དམན་པ་ལྟར་གཟུགས་སོགས་དངོས་པོར་སྐྱེས་པ་འདི་དག་ནམ་མཁའ་ལས་སྤྲིན་ཡལ་བ་ལྟར་ཞི་བ་ཡིན་ན། དངོས་པོ་སྤངས་པས་སེམས་ཅན་གྱི་དོན་དུ་ཅི་ལྟར་སྐྱེ་ཞེ་ན། འདི་ལ་དངོས་པོ་སྤངས་པ་མ་ཡིན་གྱི། གདོད་མ་ནས་སྐྱེ་བ་མེད་པའི་རང་བཞིན་ཡིན་པ་ལ། སྐྱེ་མེད་དུ་སྤྱོད་པ་འདི་ནི་བླ་མས་བསྟན་པ་ལ་བརྟེན་ནས་རྟོགས་པ་ཡིན་ནོ། །དེས་ན་འདིའི་ཚུལ་བཞི་མ་ལྟ་བུ་རུ་བསྐྱང་བར་བྱའོ། །
གཉིས་པ་དེ་བསྐྱངས་པས་བསྟན་པའི་ཚེ་ཡང་གསུམ་ལས། ཐམས་ཅད་དོན་ལས་མ་འདས་པ་ནི།
མཐོང་དང་ཐོས་དང་རེག་དང་དྲན་པ་དང༌། །
ཟ་སྣོམ་འཁྱམ་དང་འགྲོ་དང་འདུག་པ་དང༌། །
ཅལ་ཅོལ་གཏམ་དང་ལན་སྨྲ་གྱུར་པ་ལ། །
སེམས་སོ་ཞེ་ན་གཅིག་གི་རྣམ་པ་ལ་མི་བསྐྱོད། །
མཐོང་དང་ཐོས་དང་ལ་སོགས་ཚིག་བཞི་སྟེ། དེའང་བདག་མེད་རྟོགས་པའི་རྣལ་འབྱོར་པས་གཟུགས་མཐོང་བ་ལ་སོགས་པ་ལུས་ངག་གི་སྤྱོད་ལམ་གྱི་རྣམ་པ་ཇི་སྙེད་པ་ལ་སྒྱུ་མ་ལྟ་བུའི་ཏིང་ངེ་འཛིན་གྱི་ཡེ་ཤེས་སུ་ཤེས་ནས་མཉམ་བཞག་ལས་མི་སྐྱོད་པ་ཡིན་ཏེ། སྡུད་པ་ལས།
གཞན་ཡང་གཟུགས་དང་སྒྲ་དང་དེ་བཞིན་དྲི་དང་རོ། །
རེག་དང་འདོད་ཡོན་ལྔ་ལ་མངོན་པར་བརྩོན་གྱུར་ཀྱང༌། །
དགྲ་བཅོམ་རང་རྒྱལ་ཐེག་བྲལ་བྱང་ཆུབ་སེམས་དཔའ་གང༌། །
དཔའ་བོ་རྟག་ཏུ་མཉམ་བཞག་ཡིན་པར་ཤེས་པར་བྱའོ། །
ཞེས་གསུངས་སོ། །
གཉིས་པ་བླ་མ་ལས་རྙེད་པའི་དོན་ལ་གསུམ་ལས། ཚིག་ལ་མ་ཞེན་པ་གདམས་པ་ནི།
གང་ཞིག་བླ་མའི་མན་ངག་བདུད་རྩིའི་ཆུ། །
གདུང་སེལ་བསིལ་བ་ངོམས་པར་མི་འཐུང་བར། །
དེ་ནི་བསྟན་བཅོས་དོན་མང་མྱ་ངམ་གྱི། །
ཐང་ལ་སྐོམ་པས་གདུངས་ཏེ་འཆི་བར་ཟད། །
གང་ཞིག་བླ་མས་ཞེས་པའི་ཚིག་བཞིས་བསྟན་ཏེ། བླ་མ་དོན་རྟོགས་པས་ངོ་སྤྲད་པའི་བདུད་རྩིའི་ཆུ་མི་འཐུང་བར། སྒྲ་དང་ཚད་མའི་ཐ་སྙད་ཀྱི་བསྟན་ཆོས་ཇི་སྙེད་བསླབས་ཀྱང་དོན་མཐོང་བར་མི་འགྱུར་ཏེ། དཔེར་ན། མྱ་ངན་གྱི་ཐང་ལ་མི་ཞིག་གཞན་གྱིས་འཐུང་བའི་ཆུ་བསིལ་པོ་མི་འཐུང་བར། སྨིག་སྒྱུ་བསྙག་པ་བཞིན་ཏེ། དྲིན་ལན་བསབ་པའི་མདོ་ལས། ལྷས་སྦྱིན་གྱིས་ནི་མདོ་སྡེ་སྤོས་ཀྱི་བསྣུན་གླང་གི་ཁལ་དྲུག་ཁྲི་སྙེད་ཁ་ཏོན་ཤེས་ཀྱང་མཚམས་མེད་པའི་སེམས་ཅན་དམྱལ་བ་ལས་མ་ཐར་ཏེ། ཞེས་གསུངས་སོ། །
ཚད་མས་གོ་བ་ནི།
བླ་མས་བསྟན་པ་བརྗོད་མིན་ན། །
སློབ་མས་གོ་བ་མ་ཡིན་ཏེ། །
ལྷན་ཅིག་སྐྱེས་པ་བདུད་རྩིའི་རོ། །
གང་གིས་ཇི་ལྟར་བསྟེན་པར་བྱ། །
ཚད་མར་འཛིན་པའི་དབང་གིས་སུ། །
བླུན་པོས་བྱེ་བྲག་རྙེད་པ་སྟེ། །
དེ་ཚེ་གདོལ་པའི་ཁྱིམ་དུ་རོལ། །
བླ་མས་བསྟན་པ་ཞེས་པ་ལ་སོགས་ཚིག་བདུན་ཏེ། དེའང་གང་ཟག་བླུན་པོ་འགའ་ཞིག་བླ་མས་བཤད་པའང་ཚིག་ཡིན་ནོ་སྙམ་ནས། ཚིག་ཏུ་མ་བརྗོད་ན་སློབ་མས་གོ་བ་མ་ཡིན་པས་དོན་ཅི་ལྟར་མཐོང་ཞེ་ན། སློབ་མ་དགེ་བའི་བཤེས་གཉེན་ལ་ཚད་མར་འཛིན་པའི་དབང་གིས་ལམ་དང་འབྲས་བུའི་བྱེ་བྲག་རྙེད་པར་འགྱུར་ཏེ། དེ་ལ་བརྟེན་ནས་དགག་བསྒྲུབ་མེད་པར་གདོལ་པའི་ཁྱིམ་དུ་རོལ་ལོ། །
དེ་ལྟར་རོལ་མོའི་མཉམ་བཞག་བསྟན་པ་ནི།
འོན་ཀྱང་དྲི་མས་མི་གོས་སོ། །
གང་ཚེ་སློང་ན་ཤྲང་ཁའི་ཁམ་ཕོར་གྱིས་སྤྱོད་དེ། །
བདག་ནི་རྒྱལ་པོ་ཡིན་ན་སླར་ཡང་ཅི་བྱར་ཡོད། །
དབྱེ་བ་རྣམ་པར་སྤངས་ནས་དེ་ཉིད་གནས་པ་ལ། །
རང་བཞིན་མི་གཡོ་བཏང་སྙོམས་ལྷུན་གྱིས་གྲུབ། །
མྱ་ངན་འདས་པ་ལ་གནས་སྲིད་པར་མཛེས། །
ནད་གཞན་དག་ལ་སྨན་གཞན་གཏང་མི་བྱ། །
བསམ་དང་བསམ་བྱ་རབ་ཏུ་སྤངས་ནས་སུ། །
ཇི་ལྟར་བུ་ཆུང་ཚུལ་དུ་གནས་པར་བྱ། །
འོན་ཀྱང་དྲི་མས་ཞེས་པ་ནས། ཚུལ་དུ་གནས་པར་བྱ་ཅེས་པའི་བར། གོང་ལྟར་དོན་རྟོགས་པའི་སྤྱོད་པ་དེའིང་གཟུང་འཛིན་གྱི་དྲི་མ་གོས་པ་མེད་པས། གང་ཚེ་གཞན་དང་མཐུན་པར་ལུས་ངག་གི་བྱ་བ་ལ་འཇུག་ཀྱང་ཞེན་པ་མེད་པ། ཤྲང་ཁའི་ཁམ་ཕོར་གྱི་ཚལ་པ་ལྟར་སྤྱོད་པར་བྱ་སྟེ། འོང་ཀྱང་བདག་གིས་དོན་རྟོགས་པ་ཡིན་ན། དེ་དག་གི་འཇུག་པའང་མེད་དོ། །དེ་ཅིའི་ཕྱིར་ཞེ་ན། སྲིད་ཞི་ལ་སོགས་པའི་དབྱེ་བ་མེད་པ། རྒྱུ་རྐྱེན་ལ་སོགས་པ་མེད་པར་ལྷུན་གྱིས་གྲུབ་པའི་དོན་ནོ། །ཚུལ་དེ་ལ་གནས་པའི་སྐྱེས་བུ་དག །རྒྱུན་དུ་མྱ་ངན་ལས་འདས་པའི་ཆོས་ཉིད་ལ་གནས་ཀྱང་སྲིད་པར་དཔེ་བྱད་ཀྱིས་རྒྱན་པའི་སྐུ་སྟོན་པར་བྱེད་དོ། །ཚུལ་དེས་ན་ལམ་ལས་ཀྱང་གཟུང་འཛིན་གྱི་བསམ་པ་དང༌། གཉེན་པོའི་བསམ་བྱ་རབ་ཏུ་སྤང་ལ། སྤྱོད་ལམ་ཡང་བུ་ཆུང་ལྟར་བཞག་པར་བྱའོ། །
དེ་ལྟར་ཡང༌། གཙུག་ན་རིན་པོ་ཆེས་ཞུས་པའི་མདོ་ལས། བཅོམ་ལྡན་འདས་ལ་བྱང་ཆུབ་སེམས་དཔའ་དཀོན་མཆོག་སྐར་མདས་གསོལ་པ། ཅི་ལྟར་ན་བྱང་ཆུབ་སེམས་དཔའ་འཁོར་བར་མཛེས་ཤིང་སྐྱེ་བོ་མང་པོ་ལ་ཉེ་བར་འཚོ་བར་འགྱུར་ཞེས་ཞུས་པ་དང༌། བཅོམ་ལྡན་འདས་ཀྱིས་བཀའ་བསྩལ་པ། རིགས་ཀྱི་བུ། བྱང་ཆུབ་སེམས་དཔའ་ཡེ་ཤེས་ཀྱི་བློ་ཐོགས་པ་མེད་པ་ནི་འཁོར་ན་མཛེས་པར་འགྱུར་རོ། །ཡེ་ཤེས་ཀྱི་སྣང་བ་ཐོབ་པ་ནི་སྐྱེ་བོ་མང་པོ་ཉེ་བར་འཚོ་བར་འགྱུར་རོ། །ཞེས་གསུངས་སོ། །
གསུམ་པ་ཡེ་ཤེས་ཀྱི་ལུས་རྙེད་པ་ལའང་གསུམ་ལས། བླ་མ་ལས་ངེས་པ་རྙེད་པ་ནི།
བླ་མའི་ལུང་ལ་བསྒྲིམས་ཏེ་རབ་འབད་ན། །
ལྷན་ཅིག་སྐྱེས་པ་འབྱུང་བར་ཐེ་ཚོམ་མེད། །
བླ་མའི་ལུང་ལ་ཞེས་པ་ལ་སོགས་ཚིག་གཉིས་ཏེ། དེ་ཡང་བླ་མ་དམ་པས་གསུངས་པའི་སྟོང་པ་དང༌། སྙིང་རྗེ་ཟུང་འཇུག་གི་ཐབས་དེ་བསྒོམས་ན་ལྷན་ཅིག་སྐྱེས་པ་ཡིད་ལ་མི་བྱེད་པ་དེ་ཐོབ་པར་འགྱུར་རོ། །
དཔེ་དང་བྲལ་བར་རྟོགས་པ་ནི།
ཁ་དོག་ཡོན་ཏན་ཡི་གེ་དཔེ་བྲལ་བ། །
སྨྲ་རུ་མི་བཏུབ་དེ་ནི་བདག་གིས་གྱི་ན་མཚོན། །
གཞོན་ནུ་མ་ཡི་བདེ་བ་སྙིང་ལ་ཞེན་པ་བཞིན། །
དབང་ཕྱུག་དམ་པ་དེ་ནི་སུ་ལ་བསྟན་ནུས་སམ། །
དངོས་དང་དངོས་མེད་ཡོངས་སུ་བཅད་པ་དང༌། །
དེར་ནི་འགྲོ་བ་མ་ལུས་རབ་ཏུ་ཐིམ་པར་འགྱུར། །
ཁ་དོག་ཡོན་ཏན་ལ་སོགས་པའི་ཚིག་དྲུག་སྟེ། དེའིང་གཉུག་མའི་དེ་ཅི་ལྟར་མཚོན་མཉམ་ན། མཚོན་པ་དང་བྲལ་ཏེ། ཁ་དོག་དང་བྱེད་པའི་ཡོན་ཏན་དང༌། ཡི་གེ་དང༌། མཚོན་དཔེ་ལ་སོགས་པ་དང་བྲལ་བས་སྨྲ་བ་རུ་མ་བཏུབ་ཅིང༌། འོན་ཀྱང་བརྡའ་ཅུང་ཟད་ཙམ་མཚོན་པར་འགྱུར་རོ། །དཔེར་ན། གཞོན་ནུའི་བདེ་བ་བཞིན་ནོ། །དེ་ལྟ་བུའི་དོན་དེ་ནི་གང་གིས་སུ་ལ་ཡང་བསྟན་པར་མི་ནུས་སོ། །དེ་དོན་རྟོགས་པར་འདོད་པས་དངོས་པོ་དང༌། དངོས་མེད་ཀྱི་འཛིན་པ་མཐའ་དག་འགགས་པས་གང་ཟག་གི་བདག་ལ་སོགས་པའང་རབ་ཏུ་ཞི་བར་འགྱུར་རོ། །
གཉུག་མས་བཙན་ས་ཟིན་པ་ནི།
གང་ཚེ་ཡིད་ནི་མི་གཡོ་རང་གནས་བརྟན་པ་སྟེ། །
དེ་ཚེ་འཁོར་བའི་དངོས་པོ་ལས་ནི་རང་གྲོལ་འགྱུར། །
གང་ཚེ་བདག་གཞན་ཡོངས་སུ་ཤེས་མེད་ནི། །
དེ་ཚེ་བླ་མེད་ལུས་ནི་ཐོབ་པར་འགྱུར། །
གང་ཚེ་ཡིད་ནི་ཞེས་པ་ལ་སོགས་ཚིག་བཞི་སྟེ། དེ་ཡང་གང་ཚེ་ཡིད་ཀྱི་འགྱུ་བ་ཆོས་ཉིད་ཀྱི་ངང་དུ་མི་གཡོ་བར་བརྟན་པས་ཁམས་གསུམ་འཁོར་བ་ལས་རང་གྲོལ་བར་འགྱུར་ཞིང༌། ཡང་གང་གིས་ཚེ་བདག་ཞི་བའི་འདུན་པ་དང༌། གཞན་འཁོར་བ་ཐ་དད་དུ་མེད་པས་སྲིད་ཞི་གཉིས་མེད་དུ་ཤེས་ཤིང༌། འཛིན་པ་ནི་མེད་ན་བླ་ན་མེད་པའི་ལུས་སྲིད་ཞི་གཉིས་ལ་མི་གནས་པ་ཐོབ་བོ། །འདི་ཡན་ཆོད་ཀྱིས་ཉམས་དང་རྟོགས་པའི་བསྐྱང་ཐབས་རྣམས་བསྟན་ཏོ། །
སྤྱི་དོན་གསུམ་པ་ཞེན་པ་མཐའ་དག་དགག་པ་ལ་གཉིས། མདོར་བསྟན་པ་དང༌། རྒྱས་པར་བཤད་པའོ། །དང་པོ་ལ་ཡང་གསུམ་ལས། ཐེག་པ་གསུམ་གྱི་ཞེ་འདོད་དགག་པ་ནི།
དེ་ལྟར་བསྟན་པ་ཉིད་ལས་ངེས་པར་མ་འཁྲུལ་པར། །
རང་གིས་རང་ལ་ལེགས་པར་ཤེས་པར་བྱས་ནས་ནི། །
རྡུལ་མིན་རྡུལ་བྲལ་མ་ཡིན་སེམས་ཀྱང་མིན། །
དངོས་པོ་དེ་དག་གདོད་ནས་ཞེན་པ་མེད། །
མདའ་བསྣུན་གྱིས་སྨྲས་དེ་ཙམ་ཞིག་ཏུ་ཟད། །
དེ་ལྟར་བསྟན་པ་ཉིད་ལ་ཞེས་པའི་ཚིག་ལྔ་སྟེ། དེའང་གོང་དུ་བསྟན་པའི་གཟུང་འཛིན་མཐའ་དག་བཀག་ཅིང༌། བདག་མེད་ཀྱི་དོན་རྟོགས་ཚུལ་ཀྱང་ཐབས་དང་བཅས་པ་དེ་ལ་འཁྲུལ་པ་མེད་པར་ཉམས་སུ་བླངས་པས། རང་གིས་རང་ལ་བདེན་མེད་དུ་རྟོགས་པའི་ཚེ། ཡིད་ལ་མི་བྱེད་པའི་དོན་དེ་ཉན་ཐོས་པའི་གཟུང་བ་རྡུལ་ཕྲན་ཆ་མེད་པ་ལ་སོགས་པའང་དོན་མེད་མེད་པ་མ་ཡིན་ཞིང༌། རང་རྒྱལ་བའི་གཟུང་ཡུལ་རྡུལ་ཕྲན་དང་བྲལ་ཡང་འཛིན་པ་སྐད་ཅིག་ཆ་མེད་དོན་དམ་དུ་འདོད་པ་ཡང་མ་ཡིན་ལ། སེམས་ཙམ་པའི་རྣམ་མེད་ཀྱི་ཤེས་པ་ཡང་བདེན་པ་མ་ཡིན་ནོ། །
འོ་ན་གང་ཡིན་ཞེ་ན། གདོད་མ་ནས་དངོས་པོ་ཐམས་ཅད་ཀྱི་རང་བཞིན་ཡང་སྟོང་པ་ཡིན་ལ། སྟོང་པ་ཉིད་ཀྱང་དངོས་པའོ་ཆོས་ཉིད་ལས་གཞན་དུ་མེད་པར་བཅད་དུ་མེད་དོ། །གཟུགས་སྟོང་པའོ། །སྟོང་པ་ཉིད་གཟུགས་སོ། །ཞེས་པ་དང༌། དགྱེས་པ་རྡོ་རྗེ་ལས་ཀྱང༌། དངོས་པོ་ཀུན་ལ་ཁྱབ་པ་པོ། །ལུས་གནས་ལུས་ལ་མ་སྐྱེས་པའོ། །ཞེས་བཤད་པ་དེ་ཙམ་ཞིག་ཏུ་བྲམ་ཟེ་ཆེན་པོས་ཀྱང་གསུངས་སོ། །
ཐ་སྙད་ཀྱི་དྲི་མ་མེད་པར་བསྟན་པ་ནི།
ཀྱེ་ཧོ་མ་ལུས་དྲི་མེད་དོན་དམ་ཤེས་པར་བྱོས། །
ཁྱིམ་ན་གནས་པ་ཕྱི་རོལ་སོང་ནས་ཚོལ། །
ཁྱིམ་བདག་མཐོང་ནས་ཁྱིམ་མཚེས་དག་ལ་དྲི། །
མདའ་བསྣུན་གྱིས་སྨྲས་བདག་ཉིད་ཤེས་པར་བྱོས། །
ཀྱེ་ཧོ་ལ་སོགས་ཚིག་བཞི་སྟེ། གོང་དུ་བསྟན་པའི་ཚུལ་དེས་ན། འཁོར་འདས་ཀྱི་ཆོས་མ་ལུས་པ་ཐམས་ཅད་དྲི་མ་མེད་པའི་དོན་དམ་གཅིག་ཏུ་ཤེས་པར་བྱ་དགོས་ཏེ། གཞན་དུ་བརྩལ་བས་ནི་མི་རྙེད་དོ། །སྐྱེས་བུ་མི་མཁས་པ་དག་ནི། དཔེར་ན། སྐྱེས་བུ་ཁྱིམ་ན་བཞག་ནས་ཕྱི་རོལ་དུ་ཚོལ་བ་བཞིན། རང་རང་ལ་བཞག་ནས་གཟུགས་སོགས་ཀྱི་ཁྱིམ་མཚེས་ལ་དྲི་བ་ནི་མ་རིག་པ་ཡིན་པས། འདིར་མདའ་བསྣུན་གྱིས་བསྟན་པ་ནི་བདག་མེད་བདེན་མེད་དུ་ཤེས་པར་བྱོས་ཤིག །ཅེས་གསུངས་སོ། །
མདོ་རྒྱུད་ཀྱི་ལྟ་སྤྱོད་དུ་འཛིན་པ་དགག་པ་ནི།
བླུན་པོས་བསམ་གཏན་བསམ་བྱ་བཟླས་བརྗོད་མིན། །
གང་ཚེ་བླ་མས་བསྟན་ཅིང་ཐམས་ཅད་ཤེས་བྱས་ཀྱང༌། །
བདག་གིས་ཡོངས་སུ་བརྟགས་པས་ཐར་པ་ཐོབ་བམ་ཅི། །
ཡུལ་རྣམས་བགྲོད་ཅིང་གདུང་བས་ཉེན་བྱས་ཀྱང༌། །
ལྷན་ཅིག་སྐྱེས་པ་མི་རྙེད་སྡིག་པས་འཛིན། །
བླུན་ན་བསམ་གཏན་ཞེས་པ་ལ་སོགས་ཚིག་ལྔ་སྟེ། ཡང་བླུན་པོ་འགའ་ཞིག་བསམ་གཏན་དང་བསམ་བྱ་བཟླས་བརྗོད་བདག་མེད་དོ། །ཞེས་བླ་མས་ཀྱང་བསྟན་ཅིང༌། སློབ་མས་ཀྱང་བདེན་པར་བཟུང་ཡང་བདག་འཛིན་ལས་མ་གྲོལ་བས་ཐར་པ་ཐོབ་པར་མི་འགྱུར་རོ། །ཡང་དེ་ལས་བཀོག་སྟེ་དཀའ་སྤྱད་ལ་སོགས་པ་བདེན་པར་ཞེན་ནས་ཡུལ་ཉི་ཤུ་རྩ་བཞི་ལ་སོགས་པ་བགྲོད་ཅིང་དཀའ་སྤྱད་ཀྱི་གདུང་བས་ཉེན་པར་བྱས་ཀྱང༌། ལྷན་ཅིག་སྐྱེས་པའི་དོན་མི་རྙེད་ཅིང༌། ང་རྒྱལ་གྱི་སྡིག་པས་འཛིན་པར་འགྱུར་རོ། །
རྒྱས་པར་བཤད་པ་ལ་ལྔ་ལས། དཔེ་བཞིས་ཞེན་པ་མཐའ་དག་དགག་པ་ལ་ཡང་དྲུག་ལས། ཡུལ་གྱི་སྐྱོན་དང་བྲལ་ནི།
ཡུལ་རྣམས་བསྟེན་པས་ཡུལ་གྱིས་མི་གོས་སོ། །
ཨུཏྤལ་འདབ་མ་ཆུ་ཡིས་མ་རེག་བཞིན། །
ཡུལ་རྣམས་ལ་སོགས་ཚིག་གཉིས་ཏེ། དེའང་བདག་མེད་ཀྱི་དོན་མཐོང་བའི་གང་ཟག་དེས་གཞན་དོན་དུ་ཡུལ་གཟུགས་ལ་སོགས་ལ་སྣང་བདེན་དུ་སྤྱོད་པ་ལྟར་སྣང་ཡང༌། སྐྱོན་གྱི་གོས་པ་མེད་དེ། འདམ་ལས་སྐྱེས་པའི་ཨུཏྤལ་བཞིན་ནོ། །
ཉོན་མོངས་ཀྱི་གཉེན་པོར་རྟོགས་ཚུལ་ནི།
གང་ལྟར་རྩ་བ་རྣལ་འབྱོར་སྐྱབས་སུ་འགྲོ། །
དུག་གི་སྔགས་ཅན་དུག་གིས་ག་ལ་ཚུགས། །
ལྷ་ལ་མཆོད་པ་ཁྲི་ཕྲག་བྱིན་ནས་ཀྱང༌། །
བདག་ཉིད་དེ་ཡིས་འཆིང་འགྱུར་ཅི་ཞིག་བྱ། །
དེ་འདྲས་འཁོར་བ་འདི་ནི་འཆད་མིན་ཏེ། །
གཉུག་མའི་རང་བཞིན་མ་རྟོགས་རྒལ་མི་ནུས། །
གང་ལྟར་རྩ་ལ་སོགས་པའི་ཚིག་དྲུག་སྟེ། དེའང་རྣལ་འབྱོར་པ་གང་ཞིག་གིས་རྩ་བ་ཆོས་ཉིད་ཀྱི་སྐྱབས་འགྲོ་ཐོབ་པ་དེས་ཉོན་མོངས་གྲོགས་སུ་མཆོད་པར་འགྱུར་ཏེ། དུག་སྔགས་ཅན་གྱི་དཔེ་བཞིན་ནོ། །
དེའང་དཀོན་མཆོག་བརྩེགས་པ་ལས། འོད་བསྲུངས། འདི་ལྟར་སྟེ། དཔེར་ན། སྔགས་དང་སྨན་གྱིས་ཟིན་པའི་དུག་གིས་ནི་འཆི་བར་བྱེད་མི་ནུས་སོ། །དེ་བཞིན་དུ་ཡེ་ཤེས་དང༌། ཐབས་མཁས་པས་ཡོངས་སུ་ཟིན་པའི་ཉོན་མོངས་པའི་དུག་གིས་ཀྱང་ལོག་པར་ལྟུང་བར་བྱེད་མི་ནུས་སོ། །ཞེས་གསུངས་སོ། །
ཡང༌། དེ་མ་ཡིན་པའི་འཛིན་པ་དང་བཅས་པ་ཇི་སྙེད་པ་འཁོར་བ་ལས་རྒལ་མི་ནུས་ཏེ། དོན་གཉུག་མའི་རྒྱས་མ་ཐེབས་པས་སོ། །
རླུང་སེམས་ཀྱི་ཞེན་པ་བཅིང་བ་ནི།
མིག་ནི་མི་འཛུམས་སེམས་ཀྱང་མི་འགོག་དང༌། །
རླུང་འགོག་པ་ནི་དཔལ་ལྡན་བླ་མས་རྟོགས། །
གང་ཚེ་རླུང་རྒྱུ་དེ་ནི་མི་གཡོ་སྟེ། །
འཆིང་བའི་ཚེ་ན་རྣལ་འབྱོར་པས་ཅི་བྱ། །
ཇི་སྲིད་དབང་པོ་ཡུལ་གྱི་གྲོང་ལ་ལྷུང༌། །
དེ་སྲིད་རང་ཉིད་ལས་མེད་རབ་ཏུ་རྒྱས། །
ཁྱེད་ཅག་ད་ལྟར་ཅི་བྱེད་སོམ་དང་ཀྱེ། །
མིག་མི་འཛུམ་ཅེས་པ་ལ་སོགས་ཚིག་རྐང་བདུན་ཏེ། དེའང་སྣང་བ་བདེན་མེད་དུ་གྲོལ་བས་མིག་མི་འཛུམ་ལ། སེམསས་འགོག་པས་འགྱུ་བ་བྲལ་ཞིང༌། རླུང་འགགས་པས་འཁོར་བར་མི་ལྡོག་པ་འདི་ནི་བླ་མས་བསྟན་པས་རྟོགས་ལ། ལམ་ལ་འཇུག་པ་དག་ལས་ཀྱི་རླུང་དང༌། ཡེ་ཤེས་ཀྱི་རླུང་དང༌། ཡེ་ཤེས་ཀྱི་རླུང་གཉིས་རྒྱུ་བ་དེའི་ཚེ། ཀུན་རྫོབ་ཀྱི་ཐིག་ལེ་དང༌། ཡེ་ཤེས་ཀྱི་ཐིག་ལེ་གཉིས་བརྟན་ཞིང་མི་གཡོ་བར་གྱུར་ན། ཚེ་འདི་ཉིད་ལ་འོད་གསལ་མཐོང་བའི་ལམ་དུ་འགྱུར་བས་འཆི་ཁའི་མན་ངག་སྟོང་ཉིད་ཀྱི་རྣལ་འབྱོར་མ་དང༌། ལམ་རྩ་རླུང་གི་རྣལ་འབྱོར་མ་དང་གཉིས་ཀས་དགོས་པ་མེད་དོ། །དེ་ཇི་སྟེ་ཞེ་ན། ཇི་སྲིད་མིག་ལ་སོགས་པའི་དབང་པོ་གཟུགས་ཀྱི་ཡུལ་ལ་ལྷུང་ནས། ཇི་སྲིད་འཛིན་པ་ཡོད་ཀྱི་བར་དུ་ལས་དཔག་ཏུ་མེད་པས་འཁོར་བའི་འབྲས་བུ་བྱས་ན། མ་རིག་པ་ཁྱེད་ཅག་ད་ལྟར་ཅི་བྱེད། མཐར་གར་འགྲོ་སོམས་ཤིག །དེའི་ཕྱིར་དེ་དག་ལས་གྲོལ་བར་བྱ་དགོས་སོ། །ཀྱེ་ཞེས་འབོད་པའི་ཚིག་གོ །
བསྟན་བཅོས་ཀྱི་དོན་ལ་སྒྲིབ་པ་ནི།
དེ་ནི་ཤིན་ཏུ་དཀའ་བའི་དགོངས་པ་འཇུག །
གང་ཞིག་གང་ལ་གནས་པ་ནི། །
དེ་ནི་དེ་རུ་མི་མཐོང་སྟེ། །
མཁས་པ་ཐམས་ཅད་བསྟན་བཅོས་འཆད་པ་ཡིས། །
ལུས་ལ་སངས་རྒྱས་ཡོད་པར་མ་རྟོགས་སོ། །
དེ་ནི་ཤིན་ཏུ་དཀའ་བ་ཅེས་པ་ལ་སོགས་པ་ཚིག་ལྔ་སྟེ། དེའང་དོན་བདག་མེད་དེ་ནི་ཤིན་ཏུ་དཀའ་བ་ཡིན་ལ། དོན་གང་ཞིག་ཡུལ་དང་ཡུལ་ཅན་གཉིས་མེད་དུ་གནས་པ་འདི་ནི་གང་ཟག་གིས་དེ་ལྟར་མ་མཐོང་པས་མཁས་པར་འདོད་པ་རྣམས་སྒྲ་ཚད་ལ་སོགས་པས་རྗེས་སུ་ཚོལ་བར་འདོད་དེ། བསྟན་ཆོས་བཤད་ཀྱང་ལུས་ལ་ཡེ་ཤེས་ཆེན་པོ་ཡོད་པ་མ་རྟོགས་སོ། །དེའི་ཚུལ་རྒྱས་པར་ནི་སྙིང་པོའི་མདོ་དང༌། རྒྱུད་བླ་མ་ལས་བཤད་དོ། །
དོན་དེ་བསྟན་ན་བཅོས་སུ་མེད་པའི་ཚུལ་ནི།
གླང་ཆེན་ལོབས་ནས་སེམས་ཚགས་ཆུད་པས་ན། །
དེར་ནི་འགྲོ་འོང་ཆད་ནས་ངལ་བ་སྟེ། །
འདི་ལྟར་རྟོགས་ན་གང་དུའང་དྲི་ས་མེད། །
མཁས་པ་ངོ་ཚ་མེད་པས་དེ་མ་རྟོགས། །
གླང་ཆེན་ལོམ་ནས་ཞེས་པ་ལ་སོགས་ཚིག་བཞི་སྟེ། དེ་ཡང་ཚིག་ལ་མཁས་པ་དེས་དོན་མ་མཐོང་ཡང་ལུས་ལ་སངས་རྒྱས་ཡོད་པ་མངོན་དུ་གྱུར་ན་ཐག་ཆོད་པ་ཡིན་ཏེ། དཔེར་ན། གླང་པོ་ཆེ་འཚོང་པའི་མི་གྲོང་ཁྱེར་དུ་རྒྱུག་པ་ལོམ་པོ་ཚེ་དལ་བ་བཞིན་ནོ། །
མཚོན་པ་བྲལ་ཡང་བརྡས་བསྟན་པ་ནི།
གསོན་པ་གང་ཞིག་རྣམ་པར་མ་གྱུར་པ། །
དེ་ནི་རྒས་ཤིང་འཆི་བར་འགྱུར་རམ་ཅི། །
བླ་མས་བསྟན་པ་དྲི་མེད་བློ་གྲོས་ནི། །
དེ་ཉིད་གཏེར་ཡིན་གཞན་པ་གང་ཞིག་ལོ། །
གསོན་པོ་གང་ཞིག་ལ་སོགས་པའི་ཚིག་བཞིས་ཏེ། དེའང་དོན་བདག་མེད་དེ་ཚིག་གིས་མི་རྟོགས་ན་ལུས་ལ་ཡེ་ཤེས་ཀྱང་མི་རྙེད་དོ་ཞེ་ན་མ་ཡིན་ཏེ། མོ་གཤམ་གྱི་བུ་གསོན་པོ་ཞེས་བརྗོད་ཀྱང་རྒས་ཤིང་འཆི་བ་མི་དམིགས་སོ། །དེ་བཞིན་དུ་ཡེ་ཤེས་ཞེས་བརྗོད་ཀྱང་རྟོགས་མི་རྟོགས་གང་དུའང་མི་འགྱུར་ཏེ། ངོ་བོ་ཉིད་ཀྱི་སྤྲོས་པ་ཞི་བའི་ཕྱིར་རོ། །
དེ་ལྟ་བུའི་དོན་དྲི་མ་མེད་པ་དེ་ནི་བླ་མས་བསྟན་པའི་དོན་གྱི་གཏེར་ཡང་ཡིན་ཏེ། སྡུད་པ་ལས་ཀྱང༌།
དཔེར་ན་སྤྲུལ་པའི་མི་ལུས་མི་སྣང་ཞིང༌། །
དེ་ནི་མིང་གིས་ཀྱང་ནི་གདགས་པར་ནུས་པ་ལྟར། །
དེ་བཞིན་དུ་བྱང་ཆུབ་སེམས་དཔའ་རྣམ་ཐར་སྒོར་སྤྱོད་པ། །
དེ་ནི་མིང་གི་ཀྱང་ནི་གདགས་པར་ནུས་པ་ཡིན། །
ཞེས་བཤད་པ་ལྟར། དེ་བཞིན་ཉིད་མཚོན་པ་དང་བྲལ་བ་སྟོན་པ་ནི་མཆོག་ཏུ་གྱུར་པའོ། །
གསུམ་པ་དཔེ་གསུམ་གྱིས་ཡུལ་སྣང་གི་འཆིང་བ་བྲལ་བ་དེ་ཡང་གསུམ་ལས། ཡུལ་སྣང་མཐའ་དག་རིགས་གཅིག་ཏུ་བསྡུ་བ་ནི།
ཡུལ་ཉིད་རྣམ་པར་དག་སྟེ་བསྟན་བྱ་མིན། །
སྟོང་པ་འབའ་ཞིག་གིས་ནི་སྤྱད་པར་བྱ། །
ཇི་ལྟར་གཟིངས་ལས་འཕུར་བའི་བྱ་རོག་བཞིན། །
སྐོར་ཞིང་སྐོར་ཞིང་སླར་ཡང་དེ་རུ་འབབ། །
ཡུལ་ཉིད་རྣམ་པར་དག་ཅེས་པའི་ཚིག་བཞི་སྟེ། དེའང་ཡང་དག་པའི་དོན་ལ་ཡུལ་གཟུགས་སོགས་སྣང་བདེན་དུ་བསྒོམ་པར་བྱ་བ་མ་ཡིན་ཏེ། དོན་ལ་བདེན་པར་མེད་པའི་ཕྱིར་རོ། །
འོ་ན་ཇི་ལྟར་བསྒོམ་ཞེ་ན། སྟོང་པ་འབའ་ཞིག་གིས་སྤྱད་པར་བྱའོ། །དཔེར་ན། རྒྱ་མཚོའི་རྫིང་ལས་བྱ་རོག་གཅིག་འཕུར་ན་རྫིང་དེ་ཉིད་ལས་གཞན་དུ་འབབ་ས་མེད་དོ། །དེ་ལྟར་དུ་རྣམ་པར་རྟོག་པ་ཡང་ཆོས་ཉིད་ལས་འདའ་བ་མེད་དོ། །
འོ་ན་སྟོང་པ་དེ་གོལ་སར་མི་འགྱུར་རམ་ཞེ་ན། སྡུད་པ་ལས།
སྟོང་པ་མཚན་མེད་སྨོན་པ་མེད་པར་ཆོས་སྤྱོད་པ། །
མཚན་མ་མེད་པར་གནས་ཤིང་ཞི་ལ་རབ་ཞི་སྤྱོད། །
བར་སྐབས་དེར་ཡང་སངས་རྒྱས་ཆོས་ལས་ཡོངས་མི་ཉམས། །
ཞེས་བཤད་པས་གོལ་བར་མི་འགྱུར་རོ། །
གཉིས་འཛིན་གྱི་འཆིང་བ་བཅད་པ་ནི།
ཐག་པ་ནག་པོའི་དུག་སྤྲུལ་བཞིན། །
མཐོང་བ་ཙམ་གྱིས་སྔང་བར་འགྱུར། །
གྲོགས་དག་སྐྱེ་བོ་དམ་པ་ནི། །
ཡུལ་གཉིས་སྐྱོན་གྱིས་བཅིང་བར་འགྱུར། །
ཐག་པ་ནག་པོ་ལ་སོགས་ཚིག་བཞི་སྟེ། དེའང་ཆོས་ཉིད་ལས་ཡུལ་ཡུལ་ཅན་དུ་བསྒོམ་པ་གང་ཞིགདཔེར་ན། ཐག་པ་ལ་སྤྲུལ་འཁྲུལ་བས་དངངས་པ་བཞིན་དུ་ཡུལ་མ་ལྟ་བུ་ལ་ཨ་འཐས་བཟུང་བས་འཆིང་བར་འགྱུར་རོ་ཞེས་བསྟན་ཏོ། །
གཟུགས་སོགས་ཆོས་ཉིད་དུ་བཤྲེ་བ་ནི།
ཡུལ་ལ་ཞེན་པས་འཆིང་བར་མ་བྱེད་ཅིག །
ཀྱེ་ཧོ་རྨོངས་པ་མདའ་བསྣུན་གྱིས་སྨྲས་པ། །
ཉ་དང་ཕྱེ་ལེབ་གླང་ཆེན་བུང་བ་དང༌། །
འདི་ནི་རི་དྭགས་བཞིན་དུ་བྱ་བར་བྱོས། །
ཡུལ་ལ་ཞེན་པས་ཞེས་པ་ལ་སོགས་ཚིག་བཞི་སྟེ། དེའང་ཡུལ་ཡུལ་ཅན་བདེན་པ་མེད་པས་གཟུང་ཡུལ་ལ་འཛིན་སེམས་ཆགས་པར་མ་བྱེད་ཅིགགལ་ཏེ་ཆགས་ན་འཁོར་བའི་དུཿཁ་སྐྱེ་བར་འགྱུར་རོ། །
ཅི་ལྟར་ཞེ་ན། དཔེ་ལྔ་ལས། ཉ་ལ་རོས་བཅིངས་པ་ཡོད་དེ། ཁ་ཟས་ལས་བདག་ལུས་འདོར་བར་བྱེད་དོ། །ཕྱེ་མ་ལེབ་གཟུགས་ཀྱིས་བཅིངས་ཏེ་མར་མེ་ལ་མཆོང་བར་བྱེད་དོ། །དེ་བཞིན་དུ་རེག་བྱས་བཅིངས་པ་གླང་པོ་ཆེ་དང༌། དྲིས་བཅིངས་པ་བུང་བ་དང༌། སྒྲས་བཅིངས་པ་རི་དྭགས་བཞིན་དུ་ཞེན་པས་བདག་གཞན་ལ་གནོད་པར་འགྱུར་བས་འཛིན་པ་མཐའ་དག་དང་བྲལ་བར་བྱའོ། །
གསུམ་པ་དཔེ་བཞིས་བདེན་མེད་ཐུག་ཕྲད་དུ་ཉམས་སུ་བླང་བ་ལ་བཞི་ལས། ཐམས་ཅད་སེམས་སུ་བསྟན་པ་ནི།
གང་ཞིག་སེམས་ལས་རྣམ་འཕྲོས་པ། །
དེ་སྲིད་མགོན་པོའི་རང་བཞིན་ཏེ། །
ཆུ་དང་རླབས་དག་གཞན་ཡིན་ནམ། །
སྲིད་དང་མཉམ་ཞིང་ནམ་མཁའི་རང་བཞིན་ནོ། །
གང་ཞིག་སེམས་ལས་ཞེས་པ་ལ་སོགས་ཚིག་བཞིས་བསྟན་ཏེ། དེའང་གོང་གི་འཛིན་པ་མཐའ་དག་གི་གཉེན་པོ་སྟོང་པ་ཉིད་ཁོ་ན་ཤེས་པར་བྱའོ། །དེའང་སེམས་བྱུང་གི་རྣམ་རྟོག་མཐའ་དག་སེམས་ཉིད་ཡིན་ཏེ། སེམས་ཉིད་གདོད་མ་ནས་རང་བཞིན་གྱིས་དག་པས་ཆུ་དང་བརླབས་བཞིན་དུ་ཤེས་པར་བྱའོ། །
སེམས་ཀྱང་བདེན་མེད་དུ་བཤད་པ་ནི།
གང་ཞིག་བསྟན་ཏེ་གང་ཐོས་པ། །
དགོངས་པ་གང་ཡིན་དམ་པར་སྐྱོལ་བ་ན། །
ཉི་ཟེར་ལྐུགས་པ་ས་ཡི་རྡུལ་བཞིན་བརླག །
སྙིང་ག་ཉིད་དུ་ནུབ་པར་གྱུར་པ་ཡིན། །
གང་ཞིག་རྟེན་ཏེ་ལ་སོགས་པའི་ཚིག་བཞི། དེའང་གང་ཟག་གང་ཞིག་ཁྱད་པར་ཅན་གྱི་གདམས་པ་ཐོབ་པ་དེའི་དགོངས་པ་རྟོགས་ན་སེམས་བྱུང་གི་རྣམ་རྟོག་སྣང་བ་མེད་པར་འགྱུར་ཏེ། དཔེར་ན། ཉི་ཟེར་ལྐུགས་པ་ལ་སྣང་བའི་རྡུལ་ཉི་ཟེར་དང་བྲལ་བས་མི་སྣང་བ་བཞིན་ནོ། །
བདེན་མེད་ཡུལ་དང་དབྱེར་མེད་པ་ནི།
ཇི་ལྟར་ཆུ་ལ་ཆུ་བཞག་ན། །
དེ་སྙེད་ཆུ་རུ་རོ་མཉམ་འགྱུར། །
སྐྱོན་དང་ཡོན་ཏན་མཉམ་ལྡན་སེམས། །
མགོན་པོ་སུས་ཀྱང་མཐོང་མི་འགྱུར། །
ཅི་ལྟར་ཆུ་ལ་ཞེས་པའི་ཚིག་བཞི་སྟེ། དེའང་རྣམ་རྟོག་ཆོས་ཉིད་དུ་གྲོལ་བས་སྐྱོན་ཡོན་ལ་སོགས་པ་སྣང་བ་མེད་དེ། དཔེར་ན། ཆུ་ལ་ཆུ་བཞག་བཞིན་ནོ། །
ཡུལ་ཆོས་ཉིད་ཀྱིས་ཟད་པར་བྱ་བ་ནི།
རྨོངས་པ་དག་ལ་གཉེན་པོ་གང་ཡང་མེད། །
ནགས་ལ་མཆེད་པའི་མེ་ལྕེ་བཞིན། །
གདོང་དུ་བབ་པའི་འདི་ལྟར་སྣང་བ་ཀུན། །
སེམས་ཀྱི་རྩ་བ་སྟོང་པ་ཉིད་དུ་ལྷན་ཅིག་བྱོས། །
རྨོངས་པ་དག་ལས་ཞེན་པ་ཚིག་བཞི་སྟེ། དེའང་སྐྱེ་བོ་དག་གིས་གཟུང་འཛིན་གྱི་གཉེན་པོ་མི་ཤེས་པས། མཁས་པ་རྣམས་ནི། དཔེར་ན། ནགས་ཆེན་པོ་སྤྲུལ་མཆེད་པའི་མེ་འབར་བས་རྩ་ཤིང་གི་དངོས་པོ་བཤྲེག་ཅིང་གྲོགས་སུ་འགྱུར་བ་བཞིན་དུ། སྟོང་པ་འབའ་ཞིག་ཏུ་ཤེས་པར་བྱས་པས་ཐམས་ཅད་གྲོགས་སུ་འགྱུར་རོ། །
དེའང་སྡུད་པ་ལས།
སྤྱོད་པ་ཡོངས་དག་གང་ཞིག་གཟུགས་ལ་མི་སྤྱོད་ཅིང༌། །
རྣམ་ཤེས་འདུ་ཤེས་ཚོར་དང་སེམས་དཔར་མི་སྤྱོད་ན། །
དེ་ལྟར་སྤྱོད་པས་ཆགས་པ་ཐམས་ཅད་ཡོངས་སྤོང་ཞིང༌། །
ཆགས་ལས་རྣམ་གྲོལ་བདེ་གཤེགས་རྣམས་ཀྱི་ཤེས་རབ་སྤྱོད། །
ཅེས་པ་ལ་སོགས་པ་མང་དུ་གསུངས་སོ། །
བཞི་པ་དཔེ་གཉིས་ཀྱིས་ཞི་གནས་དང་ལྷག་མཐོང་དབྱེ་བ་གཉིས་ལས། ཉམས་ཀྱི་འཁོར་བ་ལས་མི་གྲོལ་བ་ནི།
གལ་ཏེ་ཡིད་དུ་འོང་ངམ་སྙམ་པའི་སེམས། །
སྙིང་ལ་བབ་པ་གཅེས་པར་བྱས་ན་ནི། །
ཏིལ་གྱི་ཤུན་པ་ཙམ་གྱི་ཟུག་རྔུས་ཀྱང༌། །
ནམས་ཀྱང་སྡུག་བསྔལ་འབའ་ཞིག་བྱེད་པར་ཟད། །
གལ་ཏེ་ཡིད་དུ་འོང་བ་ཅེས་པའི་ཚིག་བཞི་སྟེ། དེའང་བདེ་གསལ་མི་རྟོག་པ་ལ་སོགས་པ་ཁམས་གསུམ་གྱི་ཏིང་ངེ་འཛིན་སྙིང་ལ་གནས་པ་བྱས་ན་གནས་སྐབས་སུ་བདེ་ཡང་མཐར་ཐུག་ཏུ་ཞེན་པ་ཏིལ་གྱི་ཕུབ་མ་ཙམ་གྱིས་ཀྱང༌། འཁོར་བའི་སྡུག་བསྔལ་འབའ་ཞིག་བསྐྱེད་པས་མཆོག་ཏུ་འཛིན་པ་སྤང་བར་བྱའོ། །
ཉམས་རྟོགས་གི་ཁྱད་པར་ནི།
དེ་ལྟར་ཡིན་ཏེ་དེ་ལྟར་མ་ཡིན་ནོ། །
གྲོགས་པོ་ཕག་དང་གླང་ཆེན་ལྟོས། །
དེ་ལྟར་ཡིན་ཏེ་ལ་སོགས་ཚིག་གཉིས་ཏེ། དེ་ཡང་དོན་ལ་ཆོས་ཅན་དང་ཆོས་ཉིད་དབྱེར་མེད་པ་དེ་ལྟར་ཡིན་ཀྱང༌། ཉམས་དང་རྟོགས་པ་གཉིས་འདྲ་བ་མ་ཡིན་ནོ། །དཔེར་ན། ཕྱོགས་རེ་ལས་དཔག་ཏུ་མི་རུང་བ་ཕག་དང་གླང་པོ་བཞིན་ནོ། །
ལྔ་པ་དཔེ་གཉིས་ཀྱིས་གཞན་དོན་དུ་འགྱུར་མི་འགྱུར་ལ་གསུམ་ལས། འཁྲུལ་པ་ཟད་པས་གཞན་དོན་དུ་འགྱུར་ཚུལ་ནི།
ཇི་ལྟར་ཡིད་བཞིན་ནོར་བུའི་དགོས་པ་བཞིན། །
འཁྲུལ་པ་ཞིག་པའི་མཁས་པ་ངོ་མཚར་ཆེ། །
རང་ལ་རང་རིག་བདེ་བ་ཆེན་པོའི་བག་ཆགས་གཟུགས། །
ཐམས་ཅད་དེ་ཚེ་མཁའ་མཉམ་བྱེད་པར་འགྱུར། །
ཅི་ལྟར་ཡིད་བཞིན་ནོར་བུ་ལ་སོགས་པ་ཚིག་བཞི་ལས། དེའང་གཞི་ལམ་འབྲས་གསུམ་སྡོང་ཉིད་ཆེན་པོས་མངོན་དུ་བྱས་ན་ཉན་རང་གི་ཞི་བ་ལྟར་གཞན་དོན་མི་འབྱུང་ངམ་སྙམ་ན། དེ་ལྟར་མ་ཡིན་ཏེ། དཔེར་ན། ཡིད་བཞིན་གྱི་ནོར་བུ་བཞིན་དུ་འབད་པ་མེད་པར་རང་ཤུགས་ཀྱིས་གཞན་དོན་འབྱུང་བ་དང༌། རང་ལ་རང་རིག་པའི་བདེ་བ་ཆེན་པོ་མཐོང་ལམ་དུ་མངོན་དུ་གྱུར་ནས། བདག་ཉིད་ཀྱི་འཛིན་པ་བྲལ་ཡང་སྨོན་ལམ་གྱི་བག་ཆགས་ཀྱི་གཟུགས་ཀྱི་བསྒོམ་ལམ་དུ་ཆོས་ཐམས་ཅད་ནམ་མཁའ་དང་སྙམ་པར་བྱེད་པར་འགྱུར་རོ། །
གཟུང་འཛིན་མ་ཟད་པས་བསམ་དུ་མི་རུང་བ་ནི།
ཀ་ལ་ཀུ་ཊ་སྨོས་སུ་ཅི་རུང་སྟེ། །
རང་བཞིན་མཁའ་མཉམ་ཡིད་ཀྱིས་འཛིན་པ་ཡིན། །
ཡིད་དེ་ཡིད་མ་ཡིན་པར་བྱེད་འགྱུར་ན། །
རང་བཞིན་ལྷན་ཅིག་སྐྱེས་པ་མཆོག་ཏུ་མཛེས། །
ཀ་ལ་ཀུ་ཏ་ལ་སོགས་པའི་ཚིག་བཞི་སྟེ། རྩ་བའི་དུག་ནག་པོ་བརྩེགས་པ་སྨོས་སུ་མི་རུང་བ་བཞིན། ཆོས་ཉིད་བསམ་དུ་མི་རུང་སྟེ། བསམ་པ་དང་བྲལ་བའི་ཕྱིར་རོ། །ཀ་ལ་ཀུ་ཏ་དང་ཉེས་པ་ཐམས་ཅད་ནི་ཡིད་ཀྱི་འཛིན་པ་ལས་བྱུང་ཞིང༌། འཛིན་པ་དང་བྲལ་ན་རང་བཞིན་ལྷན་ཅིག་སྐྱེས་པའི་ལུས་ཐོབ་བོ། །དེས་ན་ཆོས་ཉིད་ཀྱི་བདེན་པ་མ་མཐོང་བ་རྣམས་ཀྱིས་རྩོལ་བཅས་སུ་ཕྱོགས་ཆ་དང་བཅས་པའི་འགྲོ་དོན་བྱ་བ་མ་ཡིན་ནོ། །
གཞན་དོན་ལ་དགོངས་པ་ནི།
ཁྱིམ་དང་ཁྱིམ་ན་དེ་ནི་བརྗོད་མིན་ཏེ། །
བདེ་ཆེན་གནས་ནི་ཡོངས་སུ་ཤེས་པ་མིན། །
འགྲོ་ཀུན་སེམས་ཁྲལ་ཁུར་བ་མདའ་བསྣུན་འདྲ། །
དེ་ནི་བསམ་མེད་སུས་ཀྱང་རྟོགས་མ་ཡིན། །
ཁྱིམ་དང་ཁྱིམ་ལ་སོགས་པའི་ཚིག་བཞི་སྟེ། དེ་ཡང་བླུན་པོ་རྣམས་ཀྱི་བློའི་ཁྱིམ་དང༌། ལམ་དུ་ཞུགས་པ་རྣམས་ཀྱིས་བརྗོད་པའི་ཁྱིམ་ན་འཛིན་པ་དེ་རྣམས་བརྗོད་པས་རྒྱུད་དེས་ན་བདེ་བ་ཆེན་པོ་ཡོངས་སུ་མི་ཤེས་ཤིང༌། དོན་དེ་ཉིད་མ་རྟོགས་པས་འགྲོ་བ་རྣམས་སྡུག་བསྔལ་དེ་ལས་གྲོལ་བའི་ཆེད་དུ་སྐྱེས་བུ་རྣམས་ཀྱིས་སྟོང་པ་ལ་སྙིང་རྗེའི་རྒྱས་ཐོབ་ལ་ཉམས་སུ་ལོང་ཅིག་ཅེས་མདའ་བསྣུན་གྱིས་གསུངས་སོ། །འདི་ཡན་ཆད་དུ་ལམ་དུ་འབྲས་བུ་ཟུང་འཇུག་ཏུ་ཉམས་སུ་བླང་བ་བསྟན་ནས། འདི་མན་ཆད་དུ་མདོ་རྒྱུད་ཀྱི་ཐབས་མཆོག་ཏུ་གྱུར་པ་རྣམས་བསྟན་ཏོ། །
སྤྱི་དོན་བཞི་པ་ནན་ཏན་ལམ་དང་འབྲས་བུའི་དོན་བཤད་པ་ལ་གསུམ་ལས། རྟོགས་པ་ཤར་བས་མཚོན་པ་རང་སར་དག་པ་འདི་ལའང་གཉིས། བཞག་ཐབས་ཀྱི་མན་ངག་དང༌། དོན་དམ་པའི་ཡུལ་མཚོན་པའོ། །དང་པོ་ལ་གསུམ་ལས། བདེ་སྟོང་དབྱེར་མེད་དུ་བཞག་པ་ནི།
བདེ་གསང་ཡན་ལག་ཡོངས་སུ་སྤངས་པ་ན། །
བསྒོམ་དང་མི་སྒོམ་དབྱེར་མེད་བདག་གིས་མཐོང༌། །
ཡུལ་གྱིས་མཚོན་པས་གཞན་དག་བསམ་པར་བྱེད། །
དེ་ཉིད་བསམ་པས་མ་རྟོགས་རང་གཞན་འགགས་པར་འགྱུར། །
བདེ་གསལ་ལ་སོགས་ཚིག་བཞི་སྟེ། དེའང་བདེ་བ་ཆེན་པོ་རང་གསང་དུ་གནས་པ་དེ་རྟོགས་བྱེད་ཀྱི་ཐབས་ཀྱི་ཡན་ལག་གི་རྩོལ་བ་སྤངས་ནས། བསྒོམ་དང་མི་བསྒོམ་པ་མེད་པར་རྟོགས་པས་ཆོས་ཉིད་མཐོང་བ་སྟེ། དེའང་ཡུལ་གཟུགས་སོགས་དང༌། ཕོ་ཉའི་མཚོན་པའི་ཡུལ་གཞན་དག་བདེ་སྟོང་དུ་འཆར་བར་བྱེད་ལ། དབྱེར་མེད་དུ་རྟོགས་པས་བསྒོམ་བྱ་བསྒོམ་བྱེད་ལས་གྲོལ་ལོ། །དེའང་གསང་འདུས་ལས།
དངོས་པོ་མེད་པ་བསྒོམ་དུ་མེད། །
བསྒོམ་པར་བྱ་བ་བསྒོམ་དུ་མེད། །
དེ་ལྟར་དངོས་པོ་དངོས་མེད་པས། །
བསྒོམ་པ་དམིགས་སུ་མེད་པའོ། །
ཞེས་གསུངས་སོ། །སེམས་ཆོས་ཉིད་དུ་བཞག་པ་ནི།
གལ་ཏེ་སེམས་ཀྱིས་སེམས་ནི་མཚོན་དུ་འགྲོ། །
རྣམ་རྟོག་དང་ནི་མི་གཡོ་བརྟན་པར་གནས། །
ཇི་ལྟར་ལན་ཚྭ་ཆུ་ལ་ཐིམ་པ་ལྟར། །
དེ་ལྟར་སེམས་ནི་རང་བཞིན་ལ་ཐིམ་འགྱུར། །
གལ་ཏེ་སེམས་ཀྱི་ལ་སོགས་ཚིག་བཞི་སྟེ། དེ་ཡང་ལམ་པས་བརྟགས་བཅད་ཀྱི་སྤྲོས་བྲལ་མཚོན་ཡང༌། མཚོན་པ་མི་རྙེད་པར་རླུང་དང་ཡིད་མི་གཡོ་བར་གནས་ཤིང་མཉམ་པར་བཞག་པས་ལན་ཚྭ་ཆུ་ལ་ཐིམ་པ་བཞིན། སྣང་བའི་རོ་མ་སྟོར་བར་ཆོས་ཉིད་དུ་འགྱུར་བར་བྱེད་དོ། །
བདག་གཞན་གཉིས་མེད་ནི།
དེ་ཚེ་བདག་དང་གཞན་ནི་མཉམ་པར་མཐོང༌། །
འབད་དེ་བསམ་གཏན་བྱས་པས་ཅི་བྱར་ཡོད། །
དེ་ཚེ་ལ་སོགས་པའི་ཚིག་གཉིས་ཏེ། དེ་ཡང་ཟུང་འཇུག་ཡིད་ལ་མི་བྱེད་པ་རྟོགས་པ་དེའི་ཚེ། བདག་གཞན་རང་སར་གྲོལ་བས་ཕྱག་རྒྱ་ཆེན་པོ་འབད་རྩོལ་དང་བྲལ་ལོ་ཞེས་བསྟན་པ་ཡིན་ནོ། །
གཉིས་པ་དོན་དམ་པའི་ཡུལ་མཚོན་པ་ལ་བདུན་ལས། དང་པོ་ལྷན་ཅིག་ཉིད་ཡིན་པའི་ཚུལ་ནི།
ལྷན་ཅིག་ལ་ནི་ལུང་རྣམས་མ་ལུས་མཐོང༌། །
རང་གི་འདོད་པ་མང་པོ་གསལ་བར་སྣང༌། །
མགོན་པོ་བདག་ཉིད་གཅིག་པུ་གཞན་རྣམས་འགལ། །
ཁྱིམ་དང་ཁྱིམ་ན་གྲུབ་མཐའ་དེ་གྲུབ་བོ། །
ལྷན་ཅིག་ལ་ནི་ཞེས་པ་ཚིག་བཞི་སྟེ། དེ་ཡང་ཆོས་ཉིད་སྤྲོས་པ་དང་བྲལ་བའི་ཤེས་རབ་ཀྱི་ཕ་རོལ་ཏུ་ཕྱིན་མའི་ལྷན་ཅིག་ལ་ཉོན་མོངས་པའི་གཉེན་པོ་ཆོས་ཀྱི་སྒོ་མོ་བརྒྱད་ཁྲི་བཞི་སྟོང་ལ་སོགས་པར་མཐོང་ཞིང་དེར་མ་ཟད་དེ་མ་རྟོགས་ལོག་རྟོགས་རང་འདོད་མང་པོ་འབྱུང་བ་ཆོས་ཉིད་མ་ཡིན་པ་མགོན་པོ་ཆོས་ཉིད་གཅིག་པུ་ལས་གཞན་ཐམས་ཅད་འགལ་ཞིང༌། འཛིན་པ་དེ་ལོག་རྟོགས་ཕྱོགས་རྟོགས་ཀྱི་ཁྱིམ་ན་གྲུབ་བོ། །
གཉིས་པ་དེ་རྟོགས་ན་བསམ་གཏན་དམ་པ་ཡིན་པ་ནི།
གཅིག་ཟོས་པས་ནི་ཐམས་ཅད་ཚིག །
ཕྱི་རོལ་སོང་ནས་ཁྱིམ་བདག་ཚོལ། །
འོངས་ཀྱང་མ་མཐོང་ཕྱིན་ཀྱང་མེད། །
འདུག་པར་གྱུར་ཀྱང་ངོ་མ་ཤེས། །
དབའ་རླབས་མེད་པའི་དབང་ཕྱུག་མཆོག །
རྙོག་པ་མེད་པའི་བསམ་གཏན་འགྱུར། །
ཆུ་དང་མར་མེ་རང་གསལ་གཅིག་ཏུ་ཞོག །
འགྲོ་འོང་ང་ཡིས་མི་ལེན་མི་འདོར་རོ། །
གཅིག་ཟོས་པས་ནི་ཞེས་པ་ལ་སོགས་ཚིག་བརྒྱད་དེ། འོ་ན་གྲུབ་མཐའ་རྣམས་ཀྱིས་མི་རྟོགས་ན། ཅི་ལྟར་རྟོགས་ཞེ་ན། འཛིན་པ་གཅིག་པུ་འདི་ཆོས་ཉིད་ཀྱིས་ཟོས་ན་གཞན་ཐམས་ཅད་འཚིག་གོ །ཆོས་ཉིད་དེའང་ཕྱི་ནང་དུ་བདག་གིས་བརྩལ་ཡང་མཐོང་བ་མེད་དོ། །ཚོལ་མཁན་དང་དབྱེར་མེད་དུ་འདུག་ཀྱང་ངོ་མ་ཤེས་པས་ད་ནི་རྣམ་རྟོག་གི་རྦ་རླབས་མེད་ཅིང་ཡུལ་སྣང་གི་རྙོག་པ་ཡིས་མ་སླད་པར་བཞག་གོ །དཔེར་ན། ཆུ་དངས་པའི་ནང་དུ་མར་མེའི་གཟུགས་ཤར་ན་སྣང་བ་ཙམ་དུ་ཟད་ཀྱིས་བླང་དོར་དུ་རུང་བ་ནི་མེད་དོ། །དེས་ན་གཉུག་མ་འགྲོ་འོང་མེད་པའི་དོན་ལས་གཞན་པའི་འཁོར་འདས་སུ་བླང་དོར་མེད་པར་གསུངས་སོ། །
གསུམ་པ་ཆོས་ཐམས་ཅད་ཀྱི་རྩ་བ་བདེན་མེད་དུ་བསྟན་པ་ནི།
གང་ཡང་སྔ་ན་མེད་པའི་སྒེག་མོ་དང་ཕྲད་ནས། །
ཉལ་བའི་སེམས་ནི་གཞི་མེད་པ་ལ་བརྟེན། །
རང་གི་གཟུགས་དང་ཐ་དད་མ་ལྟ་ཅིག །
དེ་ལྟར་སངས་རྒྱས་ལག་ཏུ་གཏོད་པ་ཡིན། །
གང་ཚེ་ལུས་དང་ངག་ཡིད་དབྱེར་མེད་པ། །
ལྷན་ཅིག་སྐྱེས་པའི་རང་བཞིན་དེ་ཚེ་མཛེས། །
གང་ཡང་སྔ་ན་ལ་སོགས་པའི་ཚིག་དྲུག་སྟེ། དེའང་གཉུག་མ་ལ་བླང་དོར་མེད་པའི་ཚུལ་ཡང༌། དཔེར་ན། རྨི་ལམ་གྱི་ཡུལ་དུ་སྔ་ནས་མེད་པའི་སྒེག་མོའམ་སྒྲ་ལྟ་བུ་གཅིག་དང་ཕྲད་ན་གཟུང་འཛིན་དུ་བྱེད་མཁན་ཡུལ་ལོགས་སུ་གྲུབ་པ་མ་ཡིན་ཀྱང༌། གཞི་མེད་པ་ལ་སྣང་ངོ༌། །དེ་ལྟར་དུ་གང་ཡང་སྔ་ན་མེད་པའི་ཤེས་རབ་ཀྱི་ཕ་རོལ་ཏུ་ཕྱིན་པ་ཡུལ་སྣང་བདེན་མེད་ཀྱིས་བརྒྱན་པའི་སྒེག་མོ་རྟོགས་ན་ཆོས་ཅན་ཆོས་ཉིད་ཀྱི་གཞི་རྩ་མེད་དེ། ཆོས་ཉིད་ངང་གོང་གི་རྨི་ལམ་གྱི་ཡུལ་ཀྱང་རང་གི་སེམས་ལས་ཐ་དད་དུ་ཡོད་པ་མ་ཡིན་པས། ལུས་ངག་ཡིད་གསུམ་དབྱེར་མེད་དུ་ལྷན་ཅིག་སྐྱེས་པར་བཞག་གོ །དེའིི་ཚེ་ཡུལ་སྣང་བདེན་མེད་དུ་རང་བཞིན་གྱི་མཛེས་པའི་ཐབས་དེ་ལྟ་བུས་སངས་རྒྱས་ལག་ཏུ་གཏོད་པ་ཡིན་ནོ། །
བཞི་པ་བདག་མེད་གཅིག་ཏུ་སྤྱད་པ་ནི།
ཁྱིམ་བདག་ཟོས་ནས་ཁྱིམ་བདག་མོ་ལོངས་སྤྱོད། །
ཡུལ་ནི་གང་ཟག་མཐོང་སྟེ་སྤྱད་པར་བྱ། །
ཁྱིམ་བདག་ལ་སོགས་པའི་ཚིག་གཉིས་ཏེ། དེ་ཡང་གཟུང་ཡུལ་གྱི་ཁྱིམ་ན་འཛིན་བྱེད་ཀྱི་བདག་གནས་པ་དེ་སྡོང་ཉིད་ཀྱིས་ཟོས་ནས། བདག་མེད་ཀྱི་ཡུལ་གཅིག་པས་ཡུལ་ཐམས་ཅད་སྟོང་པར་སྤྱད་པར་བྱའོ། །
ལྔ་པ་སྣང་བའི་དཔེ་ནི།
ང་ཡིས་རྩེད་མོ་བྱས་པ་ལ། །
བུས་པ་རྣམས་ནི་ཨ་ཐང་ཆད། །
ཨ་མ་བཞག་ནས་བུ་དེ་སྐྱེ་མི་འགྱུར། །
དེས་ནི་རྣལ་འབྱོར་སྤྱོད་པ་དཔེ་དང་བྲལ། །
རྩེད་མོ་ལ་སོགས་པའི་ཚིག་བཞི་སྟེ། དེ་ཡང༌། དཔེར་ན། སྒྱུ་མ་མཁན་གྱི་སྒྱུ་མ་ལས་སྤྲུལ་པའི་རྩེད་མོ་བྱས་པ་ལ་སོགས་པ་བདེ་བར་ཞེན་པས་ངལ་ཞིང་དུབ་པ་ལྟར། དོན་ཆོས་ཉིད་བདེན་པ་མེད་པ་ལ་གློ་བུར་གྱི་ངར་འཛིན་པ་ཡིས་རིགས་དྲུག་ཏུ་འཁྲུལ་ཞིང་སྡུག་བསྔལ་གྱིས་ཐང་ཆད་དོ། །དེ་ལྟ་བུ་ལ་སྒྲོལ་བར་བྱེད་པའི་ཡུལ་བདེན་མེད་དུ་རྟོགས་པ་དེ་ལས་ལྷག་པ་ཡུལ་གཞན་དུ་སྐྱེ་བར་མི་འགྱུར་བས། དེས་ན་རྟོགས་པའི་རྣལ་འབྱོར་པ་ཡང་དཔེ་དང་བྲལ་བའི་སྤྱོད་པ་མཐར་ཕྱིན་པར་གྱུར་ཏོ། །
དེ་ལྟར་ཡང་སྡུད་པ་ལས།
སྐྱེ་བོའི་དབུས་ན་སྒྱུ་མའི་སྐྱེས་བུ་འདི་སྙམ་དུ། །
སྐྱེ་བོ་འདི་དག་མགུ་སྙམ་མི་སེམས་དེ་ཡང་བྱེད། །
རྫུ་འཕྲུལ་སྣ་ཚོགས་སྟོན་པར་བྱེད་མཐོང་ཡང༌། །
དེ་ལ་ལུས་མེད་སེམས་མེད་མིང་ཡང་ཡོད་མ་ཡིན། །
དེ་བཞིན་ཤེས་རབ་སྤྱོད་པ་ནམ་ཡང་འདི་སྙམ་དུ། །
བྱང་ཆུབ་རྟོགས་ནས་འགྲོ་བ་ཡོངས་སུ་སྒྲོལ་མི་སེམས། །
སྐྱེ་བ་སྣ་ཚོགས་དང་བྱ་བ་མང་ལྡན་པ། །
སྒྱུ་མ་ལྟ་བུར་སྟོན་ཡང་རྣམ་པར་མི་རྟོག་སྤྱོད། །ཅེས་གསུངས་སོ། །
དྲུག་པ་འཛིན་པ་ཉམས་པས་དོན་མཐོང་བ་ནི།
བདག་པོ་ཟ་ཞིང་རང་བཞིན་མཛེས། །
ཆགས་པའི་སྤྱོད་དེས་གང་བའི་སེམས་དེ་ཉིད། །
ཆགས་དང་ཆགས་བྲལ་སྤངས་ནས་དབུ་མར་ཞུགས། །
སེམས་ཉམས་པས་ན་རྣལ་འབྱོར་ངས་མ་མཐོང༌། །
བདག་པོ་ཟ་ཞིང་ལ་སོགས་ཚིག་བཞི་སྟེ། འདི་ལ་གཉིས་ལས། རྗེ་རས་ཆུང་བ་ནི། རྩ་རླུང་གི་ཐབས་སྟོན་པར་འདོད་ཅིང༌། འདིར་ནི་གོང་དུ་བཤད་པ་དང་འདྲ་སྟེ། བདག་སྟོང་པས་ཟ་ཞིང་དོན་རྟོགས་པ་དེ་འཁོར་བ་ན་མཛེས་པའོ། །ཅི་ལྟར་མཛེས་ན། མ་རྟོགས་པའི་ཚེ་ཡུལ་དུ་མ་འཛིན་ཆགས་དང་བཅས་པའི་སེམས་འདི། བདེན་མེད་དུ་རྟོགས་པས་ཆགས་པ་མ་ཡིན་ཏེ། འཁོར་བར་མི་གནས་ལ། ཆགས་བྲལ་མ་ཡིན་ཏེ་ཞི་བར་མི་གནས་ལ། གཉུག་མར་གནས་པ། སེམས་འཛིན་ཉམས་པ། ཆོས་ཉིད་དོན་རྣལ་མ་ལ་ཆོས་ཅན་བདེན་མེད་དུ་འབྱོར་བའི་ཤེས་རབ་མ་དེ་མཐོང་ངོ༌། །
བདུན་པ་ཐམས་ཅད་དཔེ་དང་བྲལ་བར་བསྟན་པ་ནི།
ཟ་ཞིང་འཐུང་ལ་བསམ་དུ་མེད་པར་གྱུར། །
གྲོགས་མོ་འདི་ནི་སེམས་ལ་གང་སྣང་བ། །
ཟ་ཞིང་འཐུང་བ་ལ་སོགས་པའི་ཚིག་གཉིས་ཏེ། དེ་ཡང་དེ་བཞིན་ཉིད་ཀྱི་ཡུལ་དེ་སྒྱུ་འདྲར་སྣང་ཞིང་དཔེ་དང་བྲལ་བས། སྣང་བ་དང་འཛིན་པ་ཟ་ཞིང་འཐུང་ཡང་བསམ་དུ་མེད་དོ། །དེས་ན་ཡུལ་སྟོང་ཉིད་ཀྱི་གྲོགས་མོ་འདི་རང་སེམས་བདེན་མེད་ལས་གང་སྣང་བ་མ་གཏོགས་པའི་ཕྱི་རོལ་ནས་སེམས་འཛིན་གྱིས་མཚོན་དུ་མེད་པ་རྟོགས་སོ་ཞེས་གསུངས་སོ། །འདི་དག་ནི་བཤད་པ་མང་དུ་སྣང་ཡང༌། ཤེས་རབ་ཀྱི་ཕ་རོལ་ཏུ་ཕྱིན་པ་ཁོ་ན་སྟོན་པར་རིག་པར་བྱའོ། །
གཉིས་པ་ཟབ་མོའི་ཞེན་པ་སྤང་བ་ལ་གསུམ་སྟེ། རྐྱེན་གྱི་ཆ་དང༌། ཐབས་ཀྱི་ཆ་དང༌། ཀུན་རྫོབ་ལ་དོན་དམ་གྱི་རྒྱས་གདབ་པའོ། །དང་པོ་ལ་གཉིས་ལས། དཔེ་ནི།
ཕྱི་རོལ་སེམས་ལ་མཚོན་མེད་བདག་གིས་འཛིན། །
སྒྱུ་མའི་རྣལ་འབྱོར་པ་ནི་དཔེ་དང་བྲལ་བ་སྟེ། །
ས་གསུམ་དུ་ཡང་དྲི་མེད་མི་གནས་མི་འབྱུང་སྟེ། །
མེ་ནི་སྤྲ་བ་ཉིད་ལ་རྐྱེན་གྱིས་འབར། །
ཟླ་བ་ཆུ་འཛག་ནོར་བུ་རང་དབང་མེད། །
ས་གསུམ་གང་དུ་ལ་སོགས་ཚིག་གསུམ་སྟེ། དེའང་གོང་དུ་བཤད་པའི་དོན་དེ་ལྟར་ཡིན་ཀྱང་རྟོགས་པར་བྱེད་པ་ལ། རྐྱེན་དང་ཐབས་ལ་སོགས་པ་དགོས་སོ་ཞེ་ན། ཐུན་མོང་དང༌། ཐུན་མོང་མ་ཡིན་པའི་ཐབས་སུའང་བཤད་ལ། འདིར་ཡང་ནན་ཏན་དུ་ཁམས་གསུམ་དུ་ཆོས་ཉིད་མཚོན་པར་རུང་བ་གང་ཡང་མེད་མོད་ཀྱིས། འོན་ཀྱང་ཉི་མ་དང་མེ་ཤེལ་སྤྲ་བ་གསུམ་བར་ཆོད་མེད་པར་འཛོམ་ན་མེ་འབྱུང་བ་བཞིན། རྟོགས་ལྡན་གྱི་བླ་མ་དང༌། སྣོད་ལྡན་གྱི་སྐྱེས་བུ་དང༌། གདམས་ངག་གི་དམིགས་རྐྱེན་གསུམ་འཛོམ་ན་དོན་རྟོགས་པར་འགྱུར་རོ། །
གཉིས་པ་ཐུན་མོང་མ་ཡིན་པའི་ཐབས་ནི།
དོན་བསྟན་པར་བྱེད་པ་ལ་ཟླ་བ་དང་ཆུ་ཤེལ་སྣོད་གསུམ་འཛོམ་ན་ཆུ་འབྱུང་བ་ལྟར། གདམས་ངག་དང༌། བརྩོན་འགྲུས། ངེས་ཤེས་གསུམ་གྱིས་རང་གཞན་གྱི་དོན་བདེ་བླག་ཏུ་འགྲུབ་བོ། །
དོན་ལྷན་ཅིག་སྐྱེས་པ་ནི།
ཐབས་ཀྱིས་རྒྱལ་སྲིད་ཀུན་ལ་དབང་བསྒྱུར་བ། །
སེམས་ཉིད་དེ་ཉིད་གྲུབ་པའི་རྣལ་འབྱོར་མའོ། །
ལྷན་ཅིག་སྐྱེས་པའི་སྡོམ་པར་ཤེས་པར་བྱ། །
ཐབས་ཀྱི་རྒྱལ་སྲིད་ལ་སོགས་ཚིག་གསུམ་སྟེ། གོང་དུ་བཤད་པ་ལྟ་བུའི་ཐབས་ཀྱིས་ཡོན་ཏན་གྱི་རྒྱལ་སྲིད་ཀུན་ལ་དབང་བསྒྱུར་ཞིང༌། སེམས་ཉིད་གདོད་མ་ནས་མ་གྲུབ་པའི་དོན་རྟོགས་ནས། དེ་ལ་མི་འབྲལ་བར་གདམས་པ་ནི། ལྷན་ཅིག་སྐྱེས་པའི་གདམས་པ་ཡིན་པར་བཤད་པར་བྱའོ། །
ཐབས་ཀྱི་ཆ་ལ་བདུན་ལས། ཀུན་རྫོབ་ཡི་གེའི་རང་བཞིན་དུ་བཤད་པ་ནི།
ཡི་གེ་འགྲོ་བ་མ་ལུས་པ། །
ཡི་གེ་མེད་པ་གཅིག་ཀྱང་མེད། །
ཇི་སྲིད་ཡི་གེ་མེད་གྱུར་པ། །
དེ་སྲིད་ཡི་གེ་རབ་ཏུ་ཤེས། །
སྣག་ཚ་མཉེས་པས་ཀླག་ཏུ་མེད། །
རིག་བྱེད་དོན་མེད་འདོན་པས་ཉམས། །
དམ་པ་སེམས་དང་ཅིག་ཤོས་མི་ཤེས་ན། །
གང་ནས་ཤར་ཅིང་གང་དུ་ནུབ། །
ཡི་གེ་པའི་ལ་སོགས་པའི་ཚིག་བརྒྱད་དེ། དེ་ཡང་འགྲོ་བ་ཡི་གེ་བསྡུས་པ་མ་ལུས་ཐམས་ཅད་མ་རྟོགས་པའི་ཚེ། གཟུང་འཛིན་གྱི་ཅ་ཅོའི་ཡི་གེ་མེད་པ་གཅིག་ཀྱང་མེད་མོད། ཇི་སྲིད་དེ་དག་བདེན་མེད་དུ་རྟོགས་ན་ཡི་གེའི་དོན་ཡང་ཤེས་སོ། །དཔེར་ན། ཡི་གེ་སྣག་ཚ་ལ་ཡང་མེད་ཅིང༌། ཤོག་གུ་དང༌། སྨྱུག་གུ་དང༌། སྐྱེས་བུའི་རྩོལ་བ་ལ་ཡང་མེད་མོད་ཀྱིས་དེ་ཐམས་ཅད་ཚང་བ་ལས་བྱུང་བ་བཞིན། སྒྲ་ཚིག་ཏུ་བཀོད་པ་ཁོ་ན་ལ་ཡང་དོན་མེད་ཅིང༌། དེ་ལས་གཞན་དུའང་མེད་པས་ལེགས་པར་བརྟགས་ན་ཆོས་ཉིད་དོན་དེ་ལྟར་གང་ན་གནས་ལ། དང་པོ་གང་ནས་ཤར། མཐར་གར་ནུབ། བརྟག་ཀྱང་སྣག་ཚ་ལ་སོགས་པ་རེ་རེ་ཁོ་ན་ལ་ཡི་གེ་གནས་མི་གནས་གཉིས་ཀར་མ་གྲུབ་པ་བཞིན་ནོ། །
གཉིས་པ་དེ་རྟོགས་པས་བཅུ་བཞིའི་ས་ལ་གནས་པ་ནི།
ཇི་ལྟར་ཕྱི་རོལ་དེ་བཞིན་ནང༌། །
བཅུ་བཞི་པ་ཡི་ས་ལ་རྒྱུན་དུ་གནས། །
ལུས་མེད་ལུས་ལ་སྦས་པ་སྟེ། །
དེ་ཤེས་དེ་ཡིས་གྲོལ་བར་འགྱུར། །
ཅི་ལྟར་ཕྱི་རོལ་ཞེས་པའི་ཚིག་བཞི་སྟེ། དེ་ཡང་དོན་ཆོས་ཉིད་གང་ལ་མི་གནས་པའི་ཚུལ་གྱི་གནས་པ་དེ་ཡང་ཕྱི་རོལ་དང་ནང་དུ་རྩལ་ཡང་གང་ལ་མི་གནས། གང་དུ་ཡང་མ་སོང༌། གར་ཡང་མི་འགྲོ། སྤྲོས་པ་ཐམས་ཅད་ཉེ་བར་ཞིའོ། །དེ་མངོན་དུ་གྱུར་པས་ཁམས་གསུམ་ལས་འདས། དགའ་བ་ཁྱད་པར་ཅན་ཐོབ་སྟེ། ས་དང་པོ་རབ་ཏུ་དགའ་བ། དོན་དེ་ལ་གཟུང་འཛིན་གྱི་དྲི་མ་མེད་པས་གཉིས་པ། འོད་གསལ་འགྲོ་འོང་མེད་པའི་དོན་ལ་གནས་ནས་གསུམ་པ་འོད་བྱེད་པ། སངས་རྒྱས་ཀྱི་ཞིང་ཐམས་ཅད་ཀྱི་ཡོན་ཏན་རང་ལ་རྫོགས་པས་ས་བཞི་པ་འོད་འཕྲོ་བ། རྟོགས་པར་དཀའ་བ་དེ་རྩལ་སྦྱངས་པས་ས་ལྔ་པ་སྦྱང་དཀའ་བ། ཆོས་ཅན་ཆོས་ཉིད་དུ་གྱུར་པས་ས་དྲུག་པ་མངོན་དུ་གྱུར་པ། ཉན་རང་ལ་རེ་དོགས་མེད་པས་ས་བདུན་པ་རིང་དུ་སོང་བ། མཐའ་གཉིས་ཀྱི་རྩོལ་བ་དང་བྲལ་བས་ས་བརྒྱད་པ་མི་གཡོ་བ། ཤེས་བྱའི་གནས་ལུགས་མཁྱེན་པས་ས་དགུ་པ་ལེགས་པའི་བློ་གྲོས། ཡོན་ཏན་གྱི་རྩལ་རྒྱས་པས་ས་བཅུ་པ་ཆོས་ཀྱི་སྤྲིན། མཉམ་རྗེས་མེད་པས་ས་བཅུ་གཅིག་ཀུན་ཏུ་འོད། འགྲོ་དོན་བྱས་ཀྱང་སྐྱོན་གྱི་མ་གོས་པས་བཅུ་གཉིས་མ་ཆགས་པད་མ་ཅན། ཆོས་ཐམས་ཅད་བརྡར་རྟོགས་པས་བཅུ་གསུམ་ཡི་གེ་འཁོར་ལོ་ཚོགས་ཆེན། དེ་ཐམས་ཅད་ཐ་དད་མ་ཡིན་ཏེ་འཛིན་མེད་གཅིག་ཏུ་གྱུར་པས་ས་ལམ་གྱི་བགྲོད་བྱ་བགྲོད་བྱེད་ལས་འདས་ཀྱང༌། དེ་རྣམས་ལ་གནས་པའི་ཆ་སྤང་བའི་སྒོ་ནས་བཅུ་བཞི་པ་ལ་རྒྱུན་དུ་གནས་སོ། །
དོན་དེ་ཉིད་ཀྱང་ད་ལྟར་ལུས་ལ་ཡོད་པ་ཡང་མ་ཡིན། ལུས་ལས་གཞན་དུ་ཡོད་པ་མ་ཡིན། དེ་བཞིན་དུ་ཐམས་ཅད་ལ་ཤེས་པར་བྱ་སྟེ། དགྱེས་པ་རྡོ་རྗེ་ལས།
ལུས་ལ་ཡེ་ཤེས་ཆེན་པོ་གནས། །
རྟོགས་པ་ཐམས་ཅད་ཡང་དག་སྤངས། །
དངོས་པོ་ཀུན་ལ་ཁྱབ་པ་པོ། །
ལུས་གནས་ལུས་ལ་མ་སྐྱེས་པའོ། །
ཞེས་བཤད་པ་བཞིན་དུ་གང་ཟག་གང་གིས་དོན་དེ་ཤེས་པ་དེ་གྲོལ་བར་འགྱུར་རོ། །
གསུམ་པ་བསྒྲུབ་ཡིག་བཞི་རྟོགས་པར་བྱ་བ་ནི།
སྒྲུབ་ཡིག་བཞི་ལས་དང་པོ་བདག་གིས་སྟོན། །
ཁུ་བ་འཐུངས་པས་ང་ནི་བརྗེད་པར་གྱུར། །
གང་གིས་ཡི་གེ་གཅིག་ཤེས་པ། །
དེ་ཡིས་མིང་ནི་མི་ཤེས་སོ། །
རྐྱེན་བྲལ་གསུམ་ནི་ཡི་གེ་གཅིག །
ཟག་མེད་གསུམ་གྱི་དབུས་ན་ལྷ། །
གང་ཞིག་གསུམ་པོ་ཟག་པ་ནི། །
གདོལ་པ་རིག་བྱེད་དེ་བཞིན་ནོ། །
བསྒྲུབ་ཡིག་བཞི་ལ་སོགས་པའི་ཚིག་བརྒྱད་དེ། དེའང་གོང་དུ་བཤད་པའི་ས་ལམ་རང་ལ་རྫོགས་པའི་དོན་དེ་ཇི་ལྟར་མཚོན་པར་འགྱུར་སྙམ་ན། བསྒྲུབ་ཡིག་བཞི་ཞེས་པས་འདི་ལ་ཡང་ཕྱི་རོལ་པ་རྣམས་ཀྱིས།
ཡི་གེ་ཨོཾ་དང་དེ་ནས་སྒྲ། །
བཞི་པོ་འདི་དག་སྔོན་ཚངས་པའི། །
མཁུར་ཚོས་རྡོལ་ཏེ་མངོན་པར་བྱུང༌། །
དེས་ན་འདི་གཉིས་བཀྲ་ཤིས་ཡིན། །
ཞེས་པ་ལ་སོགས་པ་བཤད་ཀྱང༌། འདི་ནི་བསྒྲུབ་ཡིག་བཞི་ནི་ཨེ་བཾ་མ་ཡ་ཅེས་པ་སྟེ། འདི་ལྟར་བསྒྲུབ་ཡིག་བཞི་པོ་འདི་ལས་ཆོས་མཐའ་དག་གི་ལུས་རྣམ་པར་བཞག་པར་འབྱུང་བ་དང༌། ནང་དོན་དུ་ལྷ་དང༌། རྩ་རླུང་ལ་སོགས་པའི་དག་པས།
ཨེའི་རྣམ་པས་ལྷ་མོ་སྤྱན། །
བམ་གྱིས་བདག་མར་བརྗོད་པར་བྱ། །
མས་ནི་ལྷ་མོ་གོས་དཀར་མོ། །
ཡ་ཡི་རྣམ་པ་གྲོལ་མར་བརྗོད། །
ཅེས་དགྱེས་པ་རྡོ་རྗེ་ལས་གསུངས་སོ། །དེའི་དང་པོ་ནི། ཨེ་སྟེ། འདི་ནི་ཨ་ཐུང་ངུའི་བདག་ཉིད་ཨ་སྐྱེ་བ་མེད་པར་བསྟན་པ་ལ་བརྗོད་དོ། །ཞུ་བ་ནི་དེ་ལས་བྱུང་བའི་བདུད་རྩིའོ། །དེ་འཐུངས་པས་གཟུང་འཛིན་བརྗོད་པར་འགྱུར་ཏེ། དེས་ན་སྐྱེ་མེད་དོན་དམ་གྱི་ཡི་གེ་གཉིས་པོ་མིང་དང་ཚིག་གིས་ཤེས་པ་མ་ཡིན་ནོ། །འོན་ཀྱང་སྒྱུ་མ་ལུས་ཀྱི་རྐྱེན་དང༌། བརྗོད་བྱ་ངག་གི་རྐྱེན་དང༌། རྟོག་པ་ཡིད་ཀྱི་རྐྱེན་གསུམ་བྲལ་ཞིང༌། ལུས་ངག་ཡིད་གསུམ་གྱི་གཟུང་འཛིན་གྱི་ཟག་པ་ཆ་དང་བཅས་པ་བདེན་མེད་དུ་རྟོགས་པས་ཟག་པ་གསུམ་དང་བྲལ་བ་འདི་ནི་སྐྱེ་བ་མེད་པའི་ཡི་གེ་དོན་དམ་པའི་ལྷ། ས་ལམ་རང་ལ་རྫོགས་པ་གྱུར་ཏོ། །
དེ་ལྟར་ཡེ་ཤེས་ཐིག་ལེའི་རྒྱུད་ལས། ཨེ་བཾ་རྣམ་པའི་དབུས་སུ་གང་ཞིག་དྲུག་ཅུ་རྩ་བཞིའི་འདབ་མའི་དབྱིབས་རྩའི་འཁོར་ལོ་དེ་ནི་རྣམ་པ་དང་བཅས་པའི་རྣམ་པར་ཤེས་པའོ། །དེའི་ནང་དུ་གང་རྩ་གསུམ་གྱི་བདག་ཉིད་ཨུཏྤ་ལའི་བདག་ཉིད་རྣམ་པའི་འཁོར་ལོ་དེ་ནི་མཐའ་ཡས་ཏེ། དེ་ལ་གང་ཞིག་ཟུར་བརྒྱད་པ་རྣམས་སའི་ལྟེ་བ་དེ་ནི་སྣང་བ་གང་ཞིག་ནམ་མཁའི་དབུས་ཡངས་པ་དེ་ནི་ལྟེ་བའོ། །དེ་རུ་ལྔ་དང༌། གཉིས། བཅུ། བཅུ་གཅིག །བཅུ་གཉིས། བཅུ་གསུམ། བཅུ་བཞི། བཅོ་ལྔའི་སའི་དབང་ཕྱུག་གི་མངའ་བདག་བཞུགས་སོ། །ཅེས་པ་ལ་སོགས་པ་མང་དུ་གསུངས་སོ། །ཚུལ་དེས་ན་ལུས་ངག་ཡིད་གསུམ་ཟག་པ་དང་བཅས་བཞིན་དུ་བདག་མེད་རྟོགས་པར་སྨྲ་བ་ནི་གདོལ་པས་བྲམ་ཟེའི་རིག་བྱེད་བཏོན་ཀྱང་བྲམ་ཟེར་མི་འགྱུར་བ་བཞིན་ནོ། །
བཞི་པ་དབང་གསུམ་པས་དོན་གྱི་ཡེ་ཤེས་མི་རྟོགས་པ་ནི།
མ་ལུས་རང་བཞིན་མི་ཤེས་པས། །
ཀུན་དུ་རུ་ཡི་སྐབས་སུ་བདེ་ཆེན་སྒྲུབ་པ་ནི། །
ཇི་ལྟར་སྒོམ་པས་སྨིག་རྒྱུའི་ཆུ་སྙེགས་བཞིན། །
སྐོམ་ནས་འཆི་ཡང་ནམ་མཁའི་ཆུ་རྙེད་དམ། །
མ་ལུས་རང་བཞིན་ལ་སོགས་པའི་ཚིག་བཞི་སྟེ། དེའང་དོན་དེ་ཉིད་ཀྱི་ཡེ་ཤེས་འཁོར་འདས་མ་ལུས་པར་ཁྱབ་པ་མི་ཤེས་པར། གསང་སྔགས་པ་འགའ་ཞིག་དབང་སྐུར་བའི་སྐད་ཅིག་མ་བཞི་པ་ལས་དོན་གྱི་ཡེ་ཤེས་སུ་ངོ་སྤྲད་ནས་ཚུལ་དེ་ལྟར་བསྒོམ་པ་ནི་ཤིན་ཏུ་འཁྲུལ་ལོ། །ཅི་སྟེ་ཞེ་ན། ཆོས་ཉིད་ནི་བདེ་སྡུག་གི་བསྒྲུབ་བྱ་ལས་འདས་ཤིང་བདེ་བའི་ཏིང་ངེ་འཛིན་ཕུལ་དུ་ཕྱིན་ཡང་འབྲས་བུ་འདོད་པའི་ཁམས་ལས་མ་འདས་སོ། །དེས་ན་སྐྱེས་བུ་མངོན་ཞེན་ཅན་དེ་ནི་རི་དྭགས་སྐོམ་པས་སྨིག་བསྙགས་ཀྱང་ཆུ་མི་རྙེད་པ་བཞིན་ནོ། །
ལྔ་པ་ཁམས་གསུམ་དུ་དེ་ལས་གཞན་པའི་ཐབས་མེད་པ་ནི།
རྡོ་རྗེ་པདྨ་གཉིས་ཀྱི་བར་གནས་པ། །
བདེ་བ་གང་གིས་རྣམ་པར་རོལ་པ་ཡིན། །
ཅི་སྟེ་དེ་བདེན་ནུས་པ་མེད་པས་ན། །
ས་གསུམ་རེ་བ་གང་གིས་རྫོགས་པར་འགྱུར། །
རྡོ་རྗེ་པད་མ་ལ་སོགས་པའི་ཚིག་བཞི་སྟེ། གོང་དུ་བཤད་པ་ལྟར་ཀུན་རྫོབ་ལུས་ལས་བྱུང་བའི་བདེ་བ་འདི་ནི། ཆོས་ཉིད་ཀྱི་བདེན་པ་མ་ཡིན་པས། ཞེན་པ་དང་བཅས་པའི་རྟོགས་པའི་ནུས་པ་མེད་དོ། །
འོ་ན་རྒྱུད་སྡེ་ལས་བཤད་པ་ཅི་ལྟར་ཡིན་ཞེ་ན། ཡིད་མི་གནས་པ་གནས་པར་བྱེད་པའི་ཐབས་ཙམ་དུ་གང་ཟག་འགའ་ཞིག་གི་དོན་དུ་བཤད་པ་ཡིན་ཏེ། སྐྱེ་བོ་འདོད་ཆགས་ཅན་དོན་དུ། །དེའི་བྱེད་པོ་རྡོ་རྗེ་སེམས། །ཅེས་སྒྲོན་གསལ་ལས་བཤད་པ་ལྟར་ཤེས་པར་བྱའོ། །
དྲུག་པ་སྐྱེ་མེད་ཀྱི་རྒྱས་གདབ་པ་ནི།
ཡང་ན་ཐབས་ཀྱི་བདེ་བ་སྐད་ཅིག་མ། །
ཡང་ན་དེ་ཉིད་གཉིས་སུ་འགྱུར་བ་སྟེ། །
བླ་མའི་དྲིན་གྱིས་སླར་ཡང་ནི། །
བརྒྱ་ལ་འགའ་ཡིས་ཤེས་པར་འགྱུར། །
ཐབས་ཀྱི་ལ་སོགས་པ་ཚིག་བཞི་སྟེ། ཡང་ན་དབང་གསུམ་པའི་སྐད་ཅིག་བཞི་པ་དེར་བདེ་སྟོང་མི་རྟོག་པ་སྐད་ཅིག་མར་སྐྱེས་པ་རྒྱུ་རྐྱེན་གྱི་ཚོགས་པ་ལས་སྐྱེས་པར་ཤེས་ནས། ཞེན་པ་དང་བྲལ་བར་རྟོགས་སུའང་རུང་སྟེ། དོན་དེ་གང་དུའང་མ་སོང་པའི་ཕྱིར་རོ། །དེས་ན་བླ་མའི་དྲིན་གྱིས་ཐབས་འདི་ལ་བརྟེན་ཏེ་དབང་པོ་རྣོན་པོ་འགས་ཤེས་པར་འགྱུར་བའང་སྲིད་དོ། །ཞེས་གསུངས་སོ། །
བདུན་པ་བདག་གཞན་གཉིས་མེད་ཀྱི་དོན་ནི།
གྲོགས་དག་ཟབ་པ་དང་ནི་རྒྱ་ཆེ་བ། །
གཞན་མེད་བདག་ཉིད་མ་ཡིན་ནོ། །
ལྷན་ཅིག་སྐྱེས་དགའ་བཞི་པའི་དུས། །
གཉུག་མ་ཉམས་སུ་མྱོང་བར་ཤེས། །
གྲོགས་དག་བཟང་མོ་ལ་སོགས་པའི་ཚིག་བཞི་སྟེ། དེའིང་འདིར་ནི་གོང་གི་ཐབས་ལས་འདས་པ་མཚོན་པ་ཡིན་ཏེ། ཟབ་པ་དང་རྒྱ་ཆེ་བའི་དོན་དེ་ཉིད་ཕུང་པོ་ཁམས་དང་སྐྱེ་མཆེད་ལས་སྣང་བའི་བདེ་གསལ་མི་རྟོག་པ་ལ་སོགས་པ་བཞིན། ཡུལ་ཡུལ་ཅན་དུ་མེད་དེ་ཁམས་གསུམ་ལས་འདས་པའི་ཕྱིར་རོ། །བདག་ཉིད་མ་ཡིན་པའང་དེ་དང་མཚུངས་པས་ལྷན་ཅིག་སྐྱེས་པའི་ཡེ་ཤེས་དེ་ནི་དབང་གསུམ་པས་ཀྱང་མི་མཚོན་ཅིང༌། ཚིག་གིས་མཚོན་པ་དང་བྲལ་བས་དོན་གྱི་གཉུག་མ་དེ་ཉིད་ཉམས་སུ་མྱོང་བ་ལས་ཞེས་སོ། །
གསུམ་པ་ཀུན་རྫོབ་ལ་དོན་དམ་གྱིས་རྒྱས་གདབ་པ་ལ་ལྔ་ལས། སྒྲིབ་པ་འཇོམས་པ་ཟླ་བའི་དཔེ་ནི།
མུན་ནག་ཆེན་པོར་ཟླ་བ་ནོར་བུ་ནི། །
ཇི་ལྟར་འཆར་བར་བྱེད་པ་བཞིན། །
མཆོག་ཏུ་བདེ་ཆེན་སྐད་ཅིག་གཅིག་ལ་ནི། །
བསམ་པའི་སྡིག་པ་མ་ལུས་ཕན་པར་བྱེད་པའོ། །
མུན་ནག་ཆེན་པོ་ལ་སོགས་ཚིག་བཞི་སྟེ། དེ་ཡང་དཔེར་ན། མུན་ནག་གི་ནང་དུ་ཟླ་བ་ཤར་བ་ན་སྣང་བ་སྐྱེད་པ་ཇི་བཞིན་དུ། གོང་དུ་བཤད་པའི་དོན་མཆོག་དེ་རྟོགས་པའི་སྐད་ཅིག་གཅིག་ལས་དང་ཉོན་མོངས་ཀྱི་དྲི་མ་དག་པར་བྱེད་པའོ། །
གཉིས་པ་སྣང་བ་ལས་གྲོལ་བ་ཉི་མའི་དཔེ་ནི།
སྡུག་བསྔལ་སྣང་བྱེད་ནུབ་པ་ན། །
སྐར་མའི་བདག་པོ་གཟའ་དང་མཉམ་དུ་ཤར། །
འདི་ལྟར་གནས་པས་སྤྲུལ་པར་སྤྲུལ་། །
དེ་ནི་དཀྱིལ་འཁོར་འཁོར་ལོ་དམ་པའོ། །
སྡུག་བསྔལ་སྣང་བྱེད་ལ་སོགས་ཚིག་བཞི་སྟེ། དེའང་གོང་དུ་བཤད་པའི་ཆོས་ཉིད་དེ་རྟོགས་ན་ཞི་བར་འགྱུར་རམ་ཞེ་ན། མ་ཡིན་ཏེ། དཔེར་ན། ཉི་མའི་དཀྱིལ་འཁོར་སྣང་བ་དང་བཅས་པ་ཤར་བའི་ཚེ་ཚ་བས་གདུངས་པའི་སེམས་ཅན་རྣམས་སྡུག་བསྔལ་ལོ། །ཉི་མ་དེ་ནུབ་ན་ཟླ་བ་དང་གཟའ་སྐར་ལ་སོགས་པ་དུས་གཅིག་ཏུ་ཤར་ཅིང་བསིལ་བར་གྱུར་པ་ལྟར། དོན་ལ་སྡུག་བསྔལ་སྣང་བར་བྱེད་པའི་འཛིན་པ་ནུབ་པས་ཐམས་ཅད་ཀྱི་བདག་པོ་ཆོས་ཉིད་དེ་བཞིན་ཉིད་དང༌། གཟའ་སྐར་དང་འདྲ་བའི་སྐུ་གཉིས་སྟོན་པར་བྱེད་དོ། །
གསུམ་པ་ཐ་མལ་གྱི་ཤེས་པ་ཆོས་ཉིད་ཡིན་པ་ནི།
ཀྱེ་ཧོ་རྨོངས་པའི་སེམས་ཀྱིས་སེམས་ལ་བརྟགས་ན་ནི། །
ལྟ་བ་ངན་པ་ཐམས་ཅད་ལས་ནི་རང་གྲོལ་འགྱུར། །
མཆོག་ཏུ་བདེ་བ་ཆེན་པོའི་དབང་གིས་ནི། །
དེ་ལ་གནས་ན་དངོས་གྲུབ་དམ་པའོ། །
ཀྱེ་ཧོ་ལ་སོགས་པའི་ཚིག་བཞི་སྟེ། གོང་དུ་བརྗོད་པའི་ཚུལ་དེ་ལྟ་བས་ན་དེ་ལྟར་རྨོངས་པའི་སེམས་ཀྱིས་རྣམ་རྟོག་མ་རྟོགས་དང༌། གྲུབ་མཐར་འཛིན་པའང་རྟོགས་པས་ཤེས་ནས་ནང་གི་འཆིང་བ་ལས་གྲོལ་ལོ། །དེ་ཅིའི་ཕྱིར་ཞེ་ན། དོན་རང་ལ་ཡོད་པས་གཟུང་འཛིན་གྱིས་མ་གོས་པ་ལ་གནས་པར་བྱའོ། །
བཞི་པ་དྲན་པ་དང་དྲན་མེད་དབྱེར་མེད་བཞག་པ་ནི།
སེམས་ཀྱི་གླང་པོ་ཡན་དུ་ཆུག །
དེ་ནི་བདག་ཉིད་དྲིས་ལ་གཅིག །
ནམ་མཁའི་རི་བོ་ཆུ་འཐུང་དང༌། །
དེ་ཡི་འགྲམ་དུ་ཞོག་ཅིག་རང་དགའ་བར། །
སེམས་ཀྱི་གླང་པོ་ལ་སོགས་པའི་ཚིག་བཞི་སྟེ། དེའང་གང་དྲན་པ་དང་དྲན་པ་མེད་པ་འདི་དག་དམིགས་སུ་མེད་པས་སེམས་ཀྱི་གླང་པོ་ནི་ཡུལ་ཐམས་ཅད་ལ་ཡན་ཅིང་འཛིན་པ་ཡིས་མ་གོས་པར་གྱིས་ཤིག །དེ་ལྟར་འཇོག་པ་ལ་དཔེར་མཚོ་དངས་པའི་འགྲམ་གྱི་རི་བོ་ཆུ་ནང་དུ་གསལ་བའམ། ཟླ་བ་ཆུ་ནང་དུ་གསལ་བ་ལ་ཆུ་དང་ཟླ་བ་ཐ་དད་དུ་མེད་པ་བཞིན་རྟོག་དང་རྟོག་བྲལ་ཐ་དད་དུ་མ་ལྟ་བར། ཡུལ་ཡུལ་ཅན་གཉིས་མེད་ཀྱི་འགྲམ་དུ་ཞོག་ཤིག་ཅེས་གསུངས་སོ། །
ལྔ་པ་ཡུལ་སྣང་རང་སར་གྲོལ་བ་ནི།
ཡུལ་གྱི་གླང་པོའི་དབང་པོ་ལག་པས་བླངས་ནས་སུ། །
ཇི་ལྟར་གསོད་པར་རང་དབང་སྣང་བར་འགྱུར། །
རྣལ་འབྱོར་པ་ནི་གླང་པོ་སྐྱོང་བ་བཞིན། །
དེ་ཉིད་ནས་ནི་ལྡོག་པར་འགྱུར་བ་ཡིན། །
ཡུལ་གྱི་གླང་པོ་ལ་སོགས་ཚིག་བཞི་ཏེ། དེའང་ཡུལ་བདེན་མེད་དུ་རྟོགས་པས་ཡུལ་ཅན་བདེན་མེད་དུ་སྣང་བར་འགྱུར་གྱིས། ཐེག་ཆེན་གྱི་ལམ་ལ་སྤྱོད་པ་རྣམས་ཡུལ་གྱི་ཆོས་ཉིད་ལ་རྟོགས་དང༌། རྟོག་པས་འཕྲོ་བའི་ཡུལ་དང་བྲལ་ལོ། །ཞེས་གསུངས་སོ། །དེ་དག་གི་ཐབས་ཁྱད་པར་ཅན་གྱིས་མཆོག་ཏུ་འཛིན་པ་སྤང་བར་བྱའོ། །
སྤང་བྱ་རང་དག་པ་ལའང་གཉིས། བསྒོམ་བྱ་སྒོམ་བྱེད་ཀྱི་མཐའ་དགག་པ་དང༌། གནས་དང་རྩོལ་བའི་མཐའ་དགག་པའོ། །དང་པོ་ལ་གཉིས་ལས། འཁོར་བ་ལས་གཞན་པའི་མྱ་ངན་འདས་བསྒྲུབ་ཏུ་མེད་ཚུལ་ནི།
གང་ཞིག་འཁོར་བ་དེ་ནི་མྱ་ངན་འདས་པར་ངེས། །
དབྱེ་བ་གཞན་དུ་སེམས་པ་མ་ཡིན་ཏེ། །
རང་བཞིན་གཅིག་གིས་དབྱེ་བ་རྣམ་པར་སྤངས། །
དྲི་མ་མེད་པ་ང་ཡིས་རབ་ཏུ་རྟོགས། །
གང་ཞིག་འཁོར་བ་ལ་སོགས་པའི་ཚིག་བཞི་སྟེ། གོང་དུ་བཤད་པ་མཐའ་དག་གི་ཚུལ་གྱིས་ཐབས་ལ་སོགས་པ་ཐ་དད་དུ་བརྟགས་པར་མི་བྱའོ། །དེ་ཅིའི་ཕྱིར་ཞེ་ན། འཁོར་བ་འདི་ནི་རང་བཞིན་མེད་པར་རྟོགས་ན་མྱ་ངན་ལས་འདས་པ་ཡིན་ཏེ། ཐམས་ཅད་གྱི་ཆོས་ཉིད་ཀྱི་རང་བཞིན་གཅིག་པའི་ཕྱིར་རོ། །ཚུལ་དེ་ལྟར་མདའ་བསྣུན་ཉིད་ཀྱིས་ཀྱང་རྟོགས་པའོ། །ཞེས་སོ། །
གཉིས་པ་དམིགས་མེད་སྟོང་ཉིད་ཀྱི་དོན་བཤད་པ་ནི།
ཡིད་ཀྱིས་དེ་ཉིད་དམིགས་དང་བཅས། །
དམིགས་པ་སྟོང་པ་ཉིད་ཡིན་ལ། །
གཉིས་ལ་སྐྱོན་ནི་ཡོད་པ་སྟེ། །
རྣལ་འབྱོར་གང་གིས་སྒོམ་པ་མིན། །
སྒོམ་པ་དམིགས་བཅས་དམིགས་མེད་དེ། །
སྒོམ་དང་མི་སྒོམ་ཐ་སྙད་མེད། །
བདེ་བའི་རྣམ་པའི་རང་བཞིན་ནོ། །
རབ་ཏུ་བླ་མེད་རང་འབྱུང་བ། །
བླ་མའི་དུས་ཐབས་བསྟེན་པས་ཤེས། །
ཡིད་ཀྱི་དེ་ཉིད་ཅེས་སོགས་ཚིག་བརྒྱད་དེ། དེ་ཡང་ཡིད་དམིགས་པ་དང་བཅས་པ་རྣམས་ཡིད་ལ་མི་བྱེད་པའི་དོན་ལ་ཡིན་ཏེ། དོན་ནི་དམིགས་སུ་མེད་ཅིང་མཐའ་ལས་འདས་པའི་ཕྱིར་རོ། །དོན་དེ་ལ་ཡོད་མེད་ལ་སོགས་པའི་མཐའ་བརྟགས་ན། དོན་བསྒོམ་པར་མི་འགྱུར་བས་དམིགས་པ་དང་བཅས་པས་བསྒོམ་དུ་མེད་ཅིང༌། དམིགས་མེད་ཀྱིས་ཀྱང་བསྒོམ་དུ་མེད་དེ། གནས་སྐབས་སུ་བདེ་ཆེན་གྱི་རྣམ་པ་ཙམ་དུ་བརྗོད་དོ། །དོན་རང་ལ་རང་ཆགས་སུ་གནས་པ་དེ་ནི་བླ་མའི་བྱིན་བརླབས་ཀྱིས་རྟོགས་སོ། །
གནས་དང་རྩོལ་བའི་མཐའ་དགག་པ་ལའང་གཉིས་ལས། དང་པོ་ཡིད་ཀྱི་དྲི་མ་ལས་འདས་པ་ནི།
ནགས་སུ་མ་འགྲོ་ཁྱིམ་དུ་མ་འདུག་པར། །
གང་ཡང་དེ་རུ་ཡིད་ཀྱིས་ཡོངས་ཤེས་ནས། །
མ་ལུས་རྒྱུན་དུ་བྱང་ཆུབ་རྟག་པར་གནས། །
འཁོར་བ་གང་ཡིན་མྱ་ངན་འདས་པ་གང༌། །
ཡིད་ཀྱི་དྲི་མ་དག་ལ་ལྷན་ཅིག་སྐྱེས་པ་སྟེ། །
དེ་ཚེ་མི་མཐུན་ཕྱོགས་ཀྱིས་འཇུག་པ་མེད། །
ནགས་སུ་མ་འགྲོ་ལ་སོགས་པའི་ཚིག་དྲུག་སྟེ། དོན་གཉུག་མའི་བཙན་ས་ཟིན་པའི་རྣལ་འབྱོར་པ་ནི། ཞེན་པའི་ཁྱིམ་དང་ཞེན་མེད་ཀྱི་ནགས་སུ་མ་འདུག་ན་འཁོར་འདས་ཀྱི་ཆོས་གང་ཡང་མཉམ་པ་ཉིད་དུ་ཡོངས་སུ་ཤེས་ན་ཐམས་ཅད་བྱང་ཆུབ་ཁོ་ནའི་ལམ་དུ་འགྱུར་རོ། །དེ་ཅི་སྟེ་ཞེ་ན། འཁོར་འདས་སུ་འཛིན་པའི་དྲི་མ་དག་པས་སྤང་བླང་གི་འཇུག་པ་མེད་དོ། །
གཉིས་པ་གནས་ཀྱི་མཐའ་དགག་པ་ནི།
ཇི་ལྟར་རྒྱ་མཚོ་དང་བར་གྱུར་པ་ལ། །
ཆུ་བུར་ཆུ་ཉིད་ཡིན་ཏེ་དེ་ཉིད་ཐིམ་པར་འགྱུར། །
ནགས་དང་ཁྱིམ་ན་བྱང་ཆུབ་གནས་པ་མེད། །
ཇི་ལྟར་རྒྱ་མཚོ་ལ་སོགས་པའི་ཚིག་གསུམ་སྟེ། འདི་ཡང་གོང་དུ་བཤད་པ་ལྟར་རོལ་པའི་ཆོ་འཕྲུལ་ཆོས་ཉིད་ལས་མ་གཡོས་པ་ཆུ་དངས་པའི་ཆུ་བུར་དེ་ཉིད་ལས་འབྱུང་ཞིང་དེ་ཉིད་དུ་ཐིམ་ཡང་ཆུ་ལས་མ་གཡོས་པ་བཞིན། གཉིས་འཛིན་གྱི་རྟོག་པ་དང་བྲལ་བའི་སྐྱེས་བུ་དེ་ལ་ནགས་དང་ཁྱིམ་ན་བྱང་ཆུབ་ཡོད་པ་མ་ཡིན་ནོ། །
དེ་ཡང་སྡུད་པ་ལས།
བྱང་ཆུབ་སེམས་གང་གྲོང་ངམ་དགོན་པར་གནས་ཀྱང་རུང༌། །
ཐེག་པ་གཉིས་ཀྱི་སེམས་བྲལ་བྱང་ཆུབ་མཆོག་ངེས་ན། །
འདི་ནི་འགྲོ་དོན་ཞུགས་པ་རྣམས་ཀྱི་དབེན་པ་སྟེ། །
བྱང་ཆུབ་སེམས་པ་དྲོད་ཉམས་དེ་ནི་བདག་ཉིད་ཉམས། །
ཅེས་གསུངས་སོ། །འདི་ཡན་ཆོད་དུ་ལྟ་བསྒོམ་སྤྱོད་པ་ཇི་སྙེད་པ་རྒྱས་པར་བཤད་པའོ། །
གསུམ་པ་མཇུག་བསྡུ་བ་ལའང་གཉིས་ལས། མི་རྟོག་པ་འཆིང་བྱེད་ཀྱི་ཐ་སྙད་དང་བྲལ་བར་བསྡུ་བ་ནི།
དེ་ལྟར་བྱེད་པ་ཡོངས་སུ་ཤེས་ནས་སུ། །
དྲི་མ་མེད་པའི་སེམས་ཀྱི་རང་བཞིན་གྱིས། །
མ་ལུས་མི་རྟོག་པ་རུ་བརྟེན་པར་འོས། །
དེ་ནི་བདག་ཡིན་གཞན་ཡང་དེ་བཞིན་ནོ། །
གང་བསྒོམ་ཡོངས་སུ་བསྒོམ་པ་གང༌། །
དབྱེ་བ་དེ་ཉིད་འཆིང་དང་བྲལ་བར་བྱ། །
འོན་ཀྱང་བདག་ཉིད་རྣམ་པར་གྲོལ་བའོ། །
དེ་ལྟར་དབྱེ་བ་ལ་སོགས་པའི་ཚིག་བདུན་སྟེ། གོང་དུ་བསྟན་པའི་ཚུལ་དེ་ལྟར་ཚིག་དོན་གྱི་དབྱེ་བ་ཤེས་ནས་རང་སེམས་རྣམ་དག་འདི་མི་རྟོག་པ་ཁོ་ནས་རྟོགས་པར་བྱའོ། །མི་རྟོག་པ་ཁོ་ན་རང་གཞན་གྱི་རྒྱུད་ལ་བརྟེན་པར་བྱའོ། །མི་རྟོག་པ་རང་དེ་ཚུལ་ཇི་ལྟར་བསྒོམ་ན། གང་བསྒོམ་པ་ཡོངས་སུ་བསྒོམ་བྱེད་ཀྱི་འཆིང་བ་བྲལ་བས་ཆོས་དང་གང་ཟག་གི་བདག་རྒྱུ་འབྲས་དང་བཅས་པ་མི་དམིགས་པར་བཞག་པས་འཁོར་འདས་ལས་གྲོལ་ལོ། །
གཉིས་པ་བདག་གཞན་གཉིས་མེད་དུ་རྟོགས་པས་དྲི་མ་མེད་པའི་འབྲས་བུ་ཡིན་པར་གདམས་པ་ནི།
བདག་དང་གཞན་དུ་འཁྲུལ་པ་མ་བྱེད་དང༌། །
མ་ལུས་རྒྱུན་དུ་གནས་པའི་སངས་རྒྱས་ཏེ། །
སེམས་ནི་ངོ་བོ་ཉིད་ཀྱིས་དག་པ་ན། །
དེ་ཉིད་དྲི་མེད་མཆོག་གི་གོ་འཕང་ངོ༌། །
བདག་དང་གཞན་དུ་ལ་སོགས་པའི་ཚིག་བཞི་སྟེ། དེ་ཡང་བདག་གཞན་གྱི་འཛིན་པ་རང་སར་དག་ན། མ་ལུས་རང་གཞན་གྱིས་དག་པའི་སངས་རྒྱས་ཡིན་ཏེ། སེམས་ཀྱི་ཆོས་ཉིད་རང་བཞིན་གྱིས་དག་པ་དེ་རྟོགས་པས་དྲི་མ་མེད་པ་མཆོག་གི་གོ་འཕང་ཐོབ་བོ། །
སྤྱི་དོན་གསུམ་པ་རྟོགས་ཤིང་གྲོལ་བའི་འབྲས་བུ་ལ་གཉིས་ཏེ། འབྲས་བུ་དངོས་དང༌། དེ་ལ་གདམས་པའི་ཚུལ་ལོ། །དང་པོ་ལ་བཞི་ལས། འཁོར་འདས་གཉིས་མེད་ཀྱི་འབྲས་བུ་ནི།
གཉིས་མེད་སེམས་ཀྱི་སྡོང་པོ་དམ་པ་ནི། །
ཁམས་གསུམ་མ་ལུས་ཀུན་དུ་ཁྱབ་པར་སོང༌། །
སྙིང་རྗེའི་མེ་ཏོག་གཞན་ཕན་འབྲས་བུ་འཛིན། །
མིང་ནི་མཆོག་ཏུ་གཞན་ལ་ཕན་པའོ། །
གཉིས་མེད་སེམས་ཀྱི་ལ་སོགས་པའི་ཚིག་བཞི་སྟེ། དེའང་འཁོར་བ་དང་མྱ་ངན་ལས་འདས་པ་གཉིས་མེད་དུ་གནས་པའི་སེམས་སྡོང་པོ་ལྟ་བུ་ཚོགས་པ་དང་བཅས་པས་ཁམས་གསུམ་ཐམས་ཅད་ལ་ཁྱབ་སྟེ། སེམས་ཅན་དུ་འཁྲུལ་པ་ལས་དོན་མངོན་དུ་བྱས་པའི་སྐྱེས་བུ་རྣམས་ནི་དམིགས་མེད་ཀྱི་སྙིང་རྗེ་མེ་ཏོག་ལྟར་མཛེས་ཤིང་གཞན་དོན་གྱི་འབྲས་བུ་འཛིན་པ་དེ་མིང་ཙམ་དུ་གཞན་དོན་བྱེད་དོ། །ཞེས་པ་ལ་ཡང་འཇུག་པར་གསུངས་སོ། །
གཉིས་པ་སྣང་སྟོང་ཟུང་འཇུག་ལས་སྐུ་བཞིའི་འབྲས་བུ་ནི།
སྟོང་པའི་སྡོང་པོ་དམ་པ་མེ་ཏོག་རྒྱས། །
སྙིང་རྗེ་དམ་པ་སྣ་ཚོགས་དུ་མར་ལྡན། །
ལྷུན་གྱིས་གྲུབ་པ་ཕྱི་མའི་འབྲས་བུ་སྟེ། །
བདེ་བ་འདི་ནི་གཞན་པའི་སེམས་མིན་ནོ། །
སྟོང་པའི་སྡོང་པོ་ལ་སོགས་པ་ཚིག་བཞི། དེ་ཡང་གཞན་དོན་དུ་འབྲས་བུ་འབྱིན་པ་ལ་ལམ་གྱི་དུས་སུའང་ཆོས་ཐམས་ཅད་རང་བཞིན་མེད་པར་རྟོགས་པའི་སྡོང་པོ་ལ་ཐབས་སྙིང་རྗེ་ཆེན་པོའི་མེ་ཏོག་མཚུངས་ལྡན་དུ་ཉམས་སུ་བླངས་པས་འབྲས་བུ་སྲིད་ཞི་གཉིས་ལ་མི་གནས་པའི་དོན་མངོན་དུ་གྱུར་པ་ཉིད་ཀྱི་ཕྱིར། གཞན་དོན་དུ་སྐུ་རྣམ་པ་གཉིས་འཛིན་ཅིང་ཆོས་ཉིད་དེ་བཞིན་ཉིད་འགྱུར་བ་མེད་པའི་ཆོས་སྐུར་བཞུགས་ལ་གདོད་མ་ནས་ལྷུན་གྱིས་གྲུབ་པའི་འབྲས་བུ་ངོ་བོ་ཉིད་ཀྱི་སྐུར་བཞུགས་པའི་ངོ་བོའི་འདི་ལས་གཞན་པའི་སེམས་སུའང་གྲུབ་པ་མེད་དོ། །
འོ་ན་ངོ་བོ་དེ་ལ་སྐུ་ཐ་དད་དུ་བྱུང་བ་མི་འཐད་དོ་ཅེ་ན།
ཅི་ལྟར་ཚོན་ནི་སྣ་ཚོགས་ཀྱིས། །
ནོར་བུ་དེ་དངོས་མིན་ལྟར་སྣང༌། །
དེ་བཞིན་འགྲོ་རྐྱེན་སྣ་ཚོགས་པས། །
ཁྱབ་བདག་དེ་དངོས་མིན་པར་སྣང༌། །
ཞེས་རྒྱུད་བླ་མ་དང༌། སྙིང་པོ་མདོ་ལས་བཤད་པ་ལྟར་དུ་ཤེས་པར་བྱའོ། །
གསུམ་པ་སྙིང་རྗེས་མ་ཟིན་ན་འབྲས་བུ་དམན་པར་འགྱུར་བ་ནི།
སྟོང་པའི་སྡོང་པོ་དམ་པའི་སྙིང་རྗེ་མིན། །
གང་ལ་སླར་ཡང་རྩ་བ་མེ་ཏོག་ལོ་འདབ་མེད། །
དེ་ལ་དམིགས་པར་བྱེད་པ་གང་ཡིན་པ། །
དེར་ལྷུང་བས་ནི་ཡན་ལག་མེད་པར་འགྱུར། །
སྟོང་པ་ལ་སོགས་པའི་ཚིག་བཞི་སྟེ། དེའང་ཐེག་ཆེན་གྱི་གོལ་ས་མི་མཐུན་པའི་ཕྱོགས་སྟོང་པ་འབའ་ཞིག་ཏུ་བརྟགས་ནའང་ཡིན་ཏེ། དེ་ལ་ནི་རྩ་བ་ལྟ་བུའི་སྙིང་རྗེ་དང༌། ལོ་མ་ལྟ་བུའི་ཐབས་དང་སྟོབས་དང༌། སྨོན་ལམ་ལ་སོགས་པ་ཡིས་མ་ཟིན་ནས་སྟོང་ཉིད་ཁོ་ནར་དམིགས་པ་ནི་ཆད་པར་ལྟ་བ་དང༌། ཁམས་གོང་མར་གོལ་ལ་མ་གོལ་ཡང་ལམ་དམན་པ་ཉན་རང་དུ་གྱུར་པས་ཐབས་ཀྱི་ཡན་ལག་འཆག་པར་འགྱུར་རོ། །
བཞི་པ་གཉིས་མེད་མངོན་དུ་བྱས་པས་འཁོར་འདས་ལས་གྲོལ་བ་ནི།
ས་བོན་གཅིག་ལ་སྡོང་པོ་གཉིས། །
རྒྱུ་མཚན་དེ་ལས་འབྲས་བུ་གཅིག །
དེ་ཡང་དབྱེར་མེད་གང་སེམས་པ། །
དེ་ནི་འཁོར་དང་མྱ་ངན་འདས་རྣམས་གྲོལ། །
ས་བོན་ལ་སོགས་ཚིག་བཞི་སྟེ། གོང་གིས་ཚུལ་དེ་ནས་འཁོར་འདས་ཀྱི་རྩ་བ་སེམས་སུ་གཅིག་ཀྱང་གནས་སྐབས་སུ་སྲིད་ཞིའི་སྡོང་པོ་གཉིས་སུ་སྣང་ཡང་དོན་ཆོས་ཉིད་ལས་མ་འདས་པས་འབྲས་བུ་ཆོས་ཀྱི་སྐུ་ཡང་གཅིག་ཏུ་རྟོགས་པར་འགྱུར་ཏེ། དེས་ན་ཐམས་ཅད་ཀྱང་སྡོང་པ་དང་སྙིང་རྗེ་དབྱེར་མེད་ཀྱི་ལམ་ཁོ་ན་ལ་གང་སེམས་པ་དེ་ནི། འཁོར་འདས་ལས་གྲོལ་ཞིང་མཐའ་ལས་གྲོལ་ལོ། །དེས་ན་ཆོས་ཐམས་ཅད་ཟུང་འཇུག་གི་ཚུལ་དུ་སྤྱད་པར་བྱའོ། །
དེ་ལ་གདམས་པའི་ཚུལ་ལ་གཉིས་ལས། ཕྱི་ལྟར་དཔེས་གདམས་པ་ནི།
གང་ཞིག་འདོད་པ་ཅན་གྱི་སྐྱེ་བོ་འོངས་པའི་ཚེ། །
དེ་ནི་རེ་བ་མེད་ན་གལ་ཏེ་འགྲོ་བ་ནི། །
ཕྱི་སྒོར་བོར་བའི་ཁམ་ཕོར་བླངས་ནས་སུ། །
དེ་བས་ཁྱིམ་ཐབ་བོར་ནས་བསྡད་པ་རུང༌། །
གང་ཞིག་འདོད་པ་ཅན་གྱི་ཞེས་པའི་ཚིག་བཞི་སྟེ། དེ་ཡང་དོན་ཡིད་ལ་མི་བྱེད་པ་རྟོགས་པར་འདོད་པས་རྩ་བ་བདག་འཛིན་སྤང་བར་བྱའོ། །དེ་ཡང་དཔེར་ན། རྒྱལ་པོ་ལ་སོགས་པ་གང་རུང་བ་ཞིག་སེམས་ཅན་ལ་ཅི་འདོད་པ་སྦྱིན་ནོ། །ཞེས་ཁས་བླངས་ནས། སྐྱེ་བོ་གཞན་ཞིག་གིས་དེ་ཚོར་ནས་འོངས་པའི་ཚེ་དེ་ལ་དམ་བཅས་པ་བཞིན་དུ་མ་བྱིན་ན་སྐྱེ་བོ་དེ་ག་ཆད་ནས་སླར་འགྲོ་ན་ནི་དམ་བཅས་པ་བཞིན་དུ་མི་བྱེད་པ་དེ་གྲགས་པ་དང་ཡོན་ཏན་ལས་ཉམས་པ་དེས་ཅི་བྱེད་ཀྱིས། དེ་བས་འཇིག་རྟེན་གྱི་བྱ་བ་སྤངས་ནས་སློངས་མོ་སྤྱད་ན་ཡང་རུང་ངོ༌། །
གཉིས་པ་ནང་ལྟར་བདག་སྤང་བར་གདམས་པ་ནི།
གཞན་ལ་ཕན་པའི་དོན་ནི་མི་བྱེད་པ། །
འདོད་པ་པོ་ལ་སྦྱིན་པ་མི་སྟེར་བ། །
འདི་ནི་འཁོར་བའི་འབྲས་བུ་གང་ཡིན་ལོ། །
དེ་བས་བདག་ཉིད་བོར་བར་བྱས་ན་རུང༌། །
རྣལ་འབྱོར་གྱི་དབང་ཕྱུག་ཆེན་པོ་དཔལ་ས་ར་ཧ་ཆེན་པོའི་ཞལ་སྔ་ནས་མཛད་པ་དོ་ཧ་མཛོད་ཅེས་བྱ་བ་དེ་ཁོ་ན་ཉིད་རྣལ་དུ་མཚོན་པ་དོན་དམ་པའི་ཡི་གེ་རྫོགས་སོ།། །།
གཞན་ལ་ཕན་པ་ལ་སོགས་པ་ཚིག་བཞི་སྟེ། ཚུལ་དེ་ལྟ་བས་ན་དང་པོར་ཐེག་ཆེན་ལ་འདུན་པའི་སྨོན་ལམ་ནས་ཡོངས་སུ་བཟུང་ནས། བདག་མེད་ཀྱི་དོན་མཐོང་བའི་སྐྱེས་བུ་དག་འགྲོ་བ་སྡུག་བསྔལ་དང་བཅས་པའི་དོན་མི་བྱེད་ལ། རང་གི་རྟོགས་པ་ལྟར་གཞན་ལ་ཡང་མི་སྟོན་པའི་ཞི་བ་ཐོབ་པས་ཀྱང་དགོས་པ་མེད་པས། རྒྱུ་མཚན་དེས་ན་ཆོས་དང་གང་ཟག་ཏུ་འཛིན་པའི་བདག་མཐའ་དག་སྤང་བར་བྱེད་དགོས་སོ། །ཞེས་བླ་མ་བྲམ་ཟེ་ཆེན་པོས་ལྷོ་ཕྱོགས་བྷེ་ཏའི་ཡུལ་གྱི་སྐྱེ་བོ་རྣམས་ལ་དྲུག་འགྱུར་གྱི་གླུས་གསུངས་སོ། །སྙིང་པོའི་དོན་སྟོན་པར་བྱེད་པའི་གཞུང་མི་ཟད་པའི་གླུའི་དོན་གསལ་བར་བྱེད་པ་ཚིག་གི་རྒྱན་དྲི་མ་མེད་པའི་སྒྲོན་མེ་ཞེས་བྱ་བ་རྫོགས་སོ།། །།
ཨེ་མ་རྣལ་འབྱོར་དབང་ཕྱུག་ཆེན་པོ་མདའ་བསྣུན་གྱི། །ཐུགས་དགོངས་ལེགས་བཤད་རྟ་བདུན་དབང་པོའི་འོད་ཟེར་གྱིས། །ཡེ་ཤེས་སྣང་བ་བསྐྱེད་མཛད་འགྲོ་བློའི་མུན་སེལ་བ། །རྣལ་འབྱོར་བདག་བློའི་པད་ཚལ་ཀུན་ཏུ་རྒྱས་པར་འགྱུར། །གང་གི་ཐུགས་དགོངས་སྤྲོས་པ་ཉེ་བར་ཞི་བ་ཡི། །རྒྱ་མཚོ་ཆེ་ལྟར་ཟབ་དོན་གང་འདིར་བབ་པའི་དོན། །མཻ་ཏྲི་པ་དང་ཏི་པུ་ཕྱག་ན་རས་ཆུང་པའི། །ལེགས་བཤད་དྲི་མེད་བདུད་རྩིའི་རྒྱུན་ལས་གང་རྙེད་པ། །ཡོན་ཏན་འདབ་ལྡན་རྣམ་སྤྱོད་ཟེ་འབྲུ་བཀྲ་བ་གང༌། །རང་བཞིན་དྲི་བསུང་སྦྲང་རྩིར་བཅས་པ་བྱུང་བ་ཡིས། །བདག་འཛིན་འཇོམས་བྱེད་རྡོ་རྗེ་ཕ་ལམ་རྫོགས་པ་བཞིན། །རེ་ཤིག་བདག་གཞན་དོན་འགྱུར་སྙམ་ནས་འདི་བརྩམས་སོ། །
ཀྱེ་མ་གཞུང་དོན་སྨོད་མིན་ང་རྒྱལ་བརྗོད་པ་མིན། །བདག་ཉིད་འཕགས་པ་མ་ཡིན་རྣམ་བཤད་དགག་ཕྱིར་མིན། །འོན་ཀྱང་གྲགས་ལྡན་ཨ་སུའི་བརྒྱུད་པས་ལེགས་བྱུང་(མ་དཔེར་མི་གསལ་ཞུ་སྒྲིག་པའི་མཆན།) མཁས་པའི་གྲགས་པ་ཐོབ་རྣམས་དང༌། །ཐོས་པའི་སྟོབས་ལྡན་བློ་གྲོས་མིང་ཅན་གྱིས་སྦྱར་དང༌། །གླིང་སོགས་ཉམས་མྱོང་ཤུགས་ཀྱིས་རབ་ཏུ་ཕྱེ་བ་རྣམས། །ལ་ལས་དོན་ལ་ལས་ཐབས་དང་ལྡན་པའི་ཚིག །ལེགས་པར་བཤད་པའི་ངག་དོན་རྣམས་ཀྱང་མདོར་བསྡུས་སོ། །
གཞན་དག་ཕོ་རྒོད་སྟོབས་ཀྱིས་སྟོན་པར་བྱེད་རྣམས་དང༌། །མ་བཤད་ལོག་བཤད་ཧ་ཅང་བཤད་པའི་སྐྱོན་དོར་ནས། །གཞུང་དོན་གསལ་བྱེད་ཚིག་རྒྱན་གསལ་བའི་སྒྲོན་མེ་འདི། །དཔལ་ལྡན་བླ་མའི་གསུང་ལས་རྙེད་དེ་རྟོགས་པ་ཡིན། །དེས་ན་སྙིང་པོའི་དོན་ལ་མངོན་པར་འཇུག་འདོད་གང༌། །ལུང་དང་རིགས་པའི་རྣམ་དཔྱོད་ལྡན་པས་ལེགས་རྟོགས་ལ། །བློ་གྲོས་ངན་སྤོང་དབུ་མའི་ལམ་ལ་འཇུག་པར་མཛོད། །
དེ་ལྟར་བཤད་ལས་འགལ་དང་ནོར་འཁྲུལ་གྱུར་པ་རྣམས། །བླ་མ་མཆོག་དང་འཕགས་པའི་ཚོགས་ལ་བཟོད་པར་གསོལ། །དེ་ལས་བྱུང་བའི་དགེ་བ་དྲི་མ་མེད་པ་དེས། །ནམ་མཁའི་མཐས་ཁྱབ་སྙིང་པོའི་དོན་ལ་དགོད་པར་ཤོག །(མ་དཔེར་མི་གསལ་ཞུ་སྒྲིག་པའི་མཆན།) པོའི་དོན་ལ་ནི། །ལུང་ཚིག་བཤད་ན་རྫོགས་པ་མེད། །སྒྲུང་འབུམ་ཉོག་ཅིང་འབྲེལ་མེད་པ། །བཤད་ཡམས་དུ་མ་སྦྱར་བ་རྣམས། །ཡི་གེ་མངས་བར་གྱུར་དོགས་ནས། །ཚིག་ཉུང་ཤིན་ཏུ་གསལ་བ་འདིས། །སློབ་མའི་ཚོགས་ཀྱིས་ལེགས་བསྐུལ་ནས། །དཔལ་ལྡན་ཀར་མའི་གདན་ས་རུ། །ཡོས་བུའི་ལོ་ལ་སྦྱར་བ་ཡིན། །ཤུ་བྷཾ།། །།
དོན་དམ་ལྷན་ཅིག་སྐྱེས་པ་ཉིད། །
རྩོལ་མེད་ཐུགས་རྗེས་རབ་སྟོན་པ། །
དེ་ལ་ཕྱག་འཚལ་ཟབ་མོའི་དོན། །
ཅི་ནུས་འབད་དེ་གསལ་བར་བྱས། །
རྒྱལ་པོ་དོ་ཧ་འདི་ལ་གཉིས་ཏེ། མཚན་གྱི་དོན་དང༌། གཞུང་གི་དོན་ནོ། །དེ་ལ་གསུམ་སྟེ། དྲི་མ་དང་བཅས་པའི་སེམས་ཀྱི་གནས་ལུགས། ལམ་གྱི་ཞེན་པ་སྤང་བ། དྲི་མ་མེད་པའི་དོན་བསྟན་པའོ། །དང་པོ་ལ་དྲུག །ཆུ་དང་བརླབས་ཀྱི་དཔེས་ཀུན་གཞི་དང་རྣམ་རྟོག་བསྟན་པ། དེ་ལས་གཟུང་འཛིན་སྣང་བའི་ཚུལ། དེས་འོད་གསལ་བ་བསྒྲིབ་པའི་ཚུལ། རྟོགས་ན་དོན་གཅིག་པ་ཡིན་པ། འཁོར་འདས་སུ་སྣང་ཡང་དེ་བཞིན་གཅིག་ཏུ་བཤད་པ། དེའི་རྒྱས་པར་བཤད་པའོ། །དེ་ལ་བཅུ་གསུམ་སྟེ། ཀུན་རྫོབ་བདེན་པས་དོན་ལ་བསྒྲིབ་པ། ལོག་པར་འཁྲུལ་པ་དཔེ་དང་བཅས་པ། མི་བསྟན་པའི་དཔེ། བསྒྱུར་ཤེས་ན་གྲོགས་སུ་འགྱུར་བ། སྟོང་པ་ཉིད་ལ་སྐྲག་ཀྱང་དོན་དུ་འགྱུར་བའི་ཚུལ། ཟུང་འཇུག་གི་ལམ་བརྗོད་པ། མཁས་པས་ཤེས་པའི་ཚུལ། སྣང་བ་གཞན་དུ་རྟོགས་པའི་སྐྱོན། རྟོག་པ་སྦྱངས་བའི་ཡོན་ཏན། ཕྱི་རོལ་དོན་གྱི་དཔེ། སེམས་པ་སྲིད་ཞིས་མ་གོས་པའི་ཚུལ། ཟུང་འཇུག་གི་རྒྱུ་འབྲས་མ་རྟོགས་པའི་སྐྱོན་བཤད་པའོ། །གཉིས་པ་ལམ་གྱི་ཞེན་པ་སྤང་བ་ལ་ལྔ་ལ། རྩ་རླུང་ལ་ཞེན་ན་འཆིང་བ། ཞེན་པའི་དཔེ་བརྗོད་པ། ཉམས་ཀྱིས་འཆིང་བའི་ཚུལ་བཤད་པ། དགའ་བཞི་དཔེར་བརྗོད་པའི་ཚུལ། ཞེན་ན་གོལ་བའི་དཔེ་བསྟན་པའོ། །གསུམ་པ་དྲི་མ་མེད་པའི་དོན་བསྟན་པ་ལ་དགུ་སྟེ། གནས་གྱུར་བདེ་བ་ཆེན་པོ་ལ་གདམས་པ། སྒྱུམ་ལྟ་བུ་ལ་དྲི་མས་མ་གོས་པའི་ཚུལ། བསམ་གྱིས་མི་ཁྱབ་པའི་དོན། ཐམས་ཅད་དེ་ཉིད་ཡིན་པ། བློ་དང་བྲལ་བར་བསྟན་པ། གསལ་ལ་མི་རྟོག་པ་བསྒོམ་བྱར་གདམས་པ། དེས་ཐམས་ཅད་ལ་རྒྱས་གདབ་པའི་ཚུལ། གཉིས་སུ་མེད་པར་བཤད་པ། རྒྱལ་པོ་ལ་གདམས་པའི་དོན་བསྡུ་བའོ། །
མཐའ་བརྒྱད་བྲལ་བ་སྙིང་པོའི་དོན། །
ས་ར་ཧ་ཡིས་གང་བརྗོད་པ། །
དོན་བསྡུས་འབྲེལ་བ་འདི་བྱས་པས། །
འགྲོ་ཀུན་ལྷན་ཅིག་སྐྱེས་ཐོབ་ཤོག །
རང་བྱུང་རྡོ་རྗེས་སྦྱར་བའོ།། །།
རང་བཞིན་གནས་པའི་ལྷན་ཅིག་སྐྱེས་པ་ནི། །
སྐད་ཅིག་གིས་མཚོན་རྟོགས་པའི་ལམ་བསྟན་ནས། །
ཟུང་འཇུག་འབྲས་བུ་མངོན་དུ་འབྱིན་བྱེད་པ། །
དེ་ལ་ཕྱག་འཚལ་སྙིང་པོའི་དོན་གསལ་བྱ། །
དོ་ཧ་མཛོད་མན་ངག་གི་གླུ་འདི་ལ་གསུམ། མཚན་གྱི་དོན་དང༌། གཞུང་དངོས་དང༌། སྨོན་ལམ་མོ། །གཞུང་ལ་དུམ་བུ་བརྒྱད་དེ། དང་པོ་ཆོས་ཀྱི་དབྱིངས་ཀྱི་གནས་ལུགས། གཉིས་པ་དེ་ལ་ཐེ་ཚོམ་སྤ ངས་བའི་ལྟ་བའི་དོན། གསུམ་པ་བསྒོམ་པའི་དོན། བཞི་པ་དེ་བསྐྱང་ཞིང་བཅོས་ཐབས་ཉམས་དང་ལྡན་པ། ལྔ་པ་སྤྱོད་པའི་དོན། དྲུག་པ་དམ་ཚིག་དང་འབྲེལ་བ། བདུན་པ་འབྲས་བུའི་གནས་ལུགས། བརྒྱད་པ་དེ་ལ་གདམས་པ་ཕན་ཡོན་དང་བཅས་པའོ། །དང་པོ་ལ། སེམས་འཁོར་བར་འཁྱམས་པའི་ཚུལ། གནས་ལུགས་ཀྱི་དོན། དེ་ལ་རྟོགས་པས་སྤྱད་ན་འཁྲུལ། བློས་བྲལ་གྱི་དོན་དུ་གནས་པ། མཐའ་དང་བྲལ་བ། དེའི་སྐད་ཅིག་རྟོགས་ན་འབྲས་བུ་ཡིན་པའི་ཚུལ། ཐེ་ཚོམ་སྤངས་ཏེ་ལྟ་བ། འཆིང་བ་མེད་པའི་དོན་གྱི་གནས་ལུགས་སུ་བསྟན་པ་དང་བརྒྱད་དོ། །གཉིས་པ་ལ། མདོར་བསྟན་པ་དང༌། རྒྱས་པར་བཤད་པའོ། །དེ་ལ་གཉིས། ཆགས་ཞེན་སྤང་བ། རྒྱུ་འབྲས་ཀྱི་ཞེན་པ་སྤང་བ། བསྒོམ་བྱ་བསྒོམ་བྱེད་ཀྱི་རྟོག་པ་སྤང་བ་དང་གསུམ་གྱི་ཞེན་པ་སྤང་བ་དང༌། དེས་ན་བླ་མའི་གདམས་པ་ལ་བརྟེན་པ། དེ་དབང་ལ་ལྟོས་པའི་ཚུལ། ངེས་ཤེས་མ་རྙེད་པའི་སྐྱོན། དམ་ཚིག་དང་མི་ལྡན་པའི་སྐྱོན། སྤྱོད་པ་དམན་པའི་སྐྱོན་དང༌། སྤྲོས་མེད་ཀྱི་དོན་མཐོང་ནས་སྤྲོས་པ་ལ་འཇུག་པའི་སྐྱོན་དང་དྲུག་གིས་ཉམས་སུ་བླང་བྱའི་མཇུག་བསྡུ་བའོ། །དང་པོ་ལ་བཞི། འཇུག་པར་བྱ་བའི་གཞི་བརྗོད་པ་དང༌། ཐུན་མོང་གི་ཐབས་དང༌། ཐུན་མོང་མ་ཡིན་པའི་ཐབས་དང༌། ཚིག་གི་རྣམ་གྲངས་དུ་མས་བསྟན་པའོ། །ཐོག་མ་ལ་དྲུགབླ་མ་མཆོག་ལ་ཡིད་ཆེས་པའི་ཡོན་ཏན་དང༌། དམན་པའི་བླ་མས་དོན་མཚོན་མི་ནུས་པ་དང༌། འཁོར་བའི་བདག་འཛིན་མ་སྤངས་ན་དོན་མི་རྟོགས་པ་དང༌། དོན་ལ་སྲིད་ཞིའི་མཐའ་དགག་པ་དང༌། མི་ལུས་ལ་བརྟེན་ནས་དོན་རྟོགས་པར་བྱ་བ་དང༌། དེ་དག་ཀྱང་ཡིད་ཀྱི་དྲི་མ་དང་བྲལ་བར་བྱ་བའོ། །གཉིས་པ་ཐུན་མོང་གི་ཐབས་ལ་གཉིས། གསང་སྔགས་ཀྱི་ལམ་དང༌། དེ་ལ་བརྟེན་པའི་ཡན་ལག་གོ །ཐོག་མ་ལ་བཞི། ཕྱི་ནང་གི་ཚོགས་ཀྱི་འཁོར་ལོ་དང༌། རླུང་སེམས་ཀྱི་གནད་བཅིང་བ་དང༌། གཉིས་སྣང་དེ་བཞིན་ཉིད་དུ་བཤྲེ་བ་དང༌། དེ་ལ་གནས་པ་ལྷན་ཅིག་སྐྱེས་པའི་ལུས་ཉིད་དུ་བསྟན་པའོ། །འོག་མ་ལ་བཞི་སྟེ། མི་རྟོག་པ་གནས་པའི་ཐབས་དང༌། གསལ་བ་འཛིན་མེད་ཀྱི་དོན་བསྟན་པ་དང༌། བློ་ཆུང་བ་ཉམས་ཀྱིས་སླུ་བ་དང༌། སྐྱོན་དེ་བསལ་བའི་ཐབས་སོ། །དེའང་བཞི་སྟེ། གསལ་སྟོང་གི་ཞེན་པ་སྤང་བ་དང༌། ཐབས་ཀྱི་ཞེན་པ་སྤང་བ་དང༌། གཉུག་མའི་དོན་བརྡས་མཚོན་པ་དང༌། དེ་ལ་བརྟེན་ནས་བདག་མེད་ཅི་ལྟར་ཐོབ་པའོ། །གཉིས་པ་ནམ་མཁའི་རླུང་བཅིང་བ་དང༌། སྦྱོར་བ་བཞི་གནས་གཅིག་ཏུ་ཞུགས་པས་དོན་མཐོང་བའོ། །བཞི་པ་ཚིག་གི་རྣམ་གྲངས་དུ་མས་བསྟན་པ་ལ་བདུན། རྟོགས་སྤྱོད་ཀྱི་གྲུབ་མཐའ་དང་བྲལ་བར་བསྟན་པ་དང༌། རྩོལ་བསྒྲུབ་དང་བྲལ་བས་དོན་མཐོང་བ་དང༌། མཁས་པ་དང་བླུན་པའི་འཆིང་གྲོལ་གྱི་ཁྱད་པར་དང༌། དེ་དཔེའི་སྒོ་ནས་རྟོགས་པར་བྱ་བ་དང༌། དབང་ཤེས་ལ་སོགས་ཡུལ་ཅན་དེ་རྟོགས་པ་ལས་ལྷག་པའི་དོན་མེད་པ་དང༌། ཐབས་རྩ་རླུང་ལ་མཆོག་ཏུ་འཛིན་པ་སྤངས་བ་དང༌། ལྷན་ཅིག་སྐྱེས་པ་དེ་རྟོགས་པས་འཆིང་བ་ལས་གྲོལ་བའོ། །སྤྱི་དོན་གཉིས་པའོ། །གསུམ་པ་བསྒོམ་པ་ཐབས་དང་ལྡན་པ་ལ་བདུན་ཏེ། ཀུན་རྫོབ་དང་དོན་དམ་པ་བྱང་ཆུབ་ཀྱི་སེམས་ཀྱི་གནས་ལུགས། མདོ་སྡེ་དང་སྦྱར་ཏེ་བསྒོམ་པ། རྟོག་པ་དང་བྲལ་བར་བཞག་པ་དེ་ཡུལ་སྣང་ཐམས་ཅད་དང་བཤྲེ་བ། ཐམས་ཅད་ཟུང་འཇུག་དུ་འཁྱེར་བའི་ཚུལ། གཉིས་འཛིན་བྲལ་བར་རྟོགས་པའི་ཡོན་ཏན་དང༌། བསྒོམ་པའི་དོན་བསྡུས་ཏེ་བསྟན་པའོ། །བཞི་པ་དོན་བསྐྱང་ཞིང་བཅོས་ཐབས་ཉམས་དང་ལྡན་པ་བསྟན་པ་ལ་གཉིས་ཏེ། དོན་གྱི་གནས་ལུགས་མདོར་བསྟན་པ་དང༌། དོན་བརྡ་ཡིས་མཚོན་པ་དང༌། བརྡ་དང་སྒྲ་དུ་མས་བཤད་པ། ཡུལ་དྲུག་ལ་འཕྲོ་བ་སྐྱེ་མེད་དུ་བཞག་པ། མ་ཡེངས་པར་ཞེན་པ་བཅད་པ། གནོད་པའི་རྟོག་པ་དེ་ཉིད་ཀྱིས་རྒྱས་གདབ་པ། དེས་ཐམས་ཅད་བླ་ན་མེད་པར་འགྱུར་ཚུལ། སྤྱོད་པ་དང་ཚོགས་ལ་བཤྲེ་བ་དང་བདུན་གྱིས་རྒྱས་པར་བཤད་པའོ། །ལྔ་པ་དེ་བསྟན་པར་བྱེད་པ་ལ་སྤྱོད་པ་གྲོགས་དང་ལྡན་པ་བསྟན་པ་ལ་དྲུག སྤྱོད་པའི་གྲོགས་བརྩལ་བ་མདོར་བསྟན་པ། ཕྱག་རྒྱའི་མཚན་ཉིད་བརྟག་པ། ཇི་ལྟར་བརྟེན་པ། བརྟུལ་ཞུགས་ཅི་ལྟར་སྤྱད་པ། གླུ་གར་དང་ཆ་ལུགས་བཤད་པ། ཚོགས་ཀྱི་སྤྱོད་པ་བསྟན་པའོ། །དྲུག་པ་དམ་ཚིག་དང་འབྲེལ་བར་སྤྱད་པ་ལ་གཉིས་ཏེ། བླ་མ་ལ་གུས་པར་བྱ་བ། དྲིན་དུ་གཟོ་བ་བྱ་བ། དེད་དཔོན་ལྟ་བུར་བསྐུར་བ། འཁོར་ལོས་བསྒྱུར་བ་ལྟར་བསྟན་པ་དང་བཞིས་བླ་མ་ལ་གུས་པར་བྱ་བའི་ཚུལ་དང༌། གདམས་པས་ཐམས་ཅད་བླ་མར་འགྱུར་ཚུལ། ལྐོག་གྱུར་གྱི་དོན་བླ་མས་མཚོན་པ། སྣང་སྟོང་མངོན་སུམ་དུ་བླ་མ་མཚོན་པ། ཉོན་མོངས་པ་སྤངས་བར་དག་པར་བྱེད་ཚུལ། རྒྱུ་དེས་ན་བླ་མ་བསྟེན་པར་གདམས་པ་དང་ལྔས་གལ་ཆེ་བར་གདམ་པའོ། །བདུན་པ་འབྲས་བུའི་གནས་ལུགས་ལ་བདུན་ཏེ། དང་པོ་རྟོགས་པའི་འབྲས་བུ། མཐར་ཐུག་སྐུ་བཞི་མདོར་བསྟན་པ་དང༌། དོན་གཉིས་ཕུན་ཚོགས་ཀྱི་ཚུལ་རྒྱས་བཤད་དང༌། གཟུགས་སྐུ་མི་རྟོགས་པར་འགྲོ་བའི་དོན་འབྱུང་བ་དང༌། དེའང་དབྱེར་མེད་དུ་གདོད་ནས་གནས་པའི་ཚུལ། དེ་རྟོགས་པའི་ཐུན་མོང་གི་ཕན་ཡོན། དེ་ལ་གདམས་པའོ། །བརྒྱད་པ་དེ་ལ་གདམས་པ་ཕན་ཡོན་དང་བཅས་པ་ལ་བདུན། སྐུ་གསུམ་གྱི་གསང་རིག་ན་ནོར་ས་མེད་པའི་ཚུལ། གཟུང་འཛིན་དུ་རྟོགས་ན་གོལ་བའི་ཚུལ། རྩོལ་བ་དང་བྲལ་བ་དོན་ཡིན་ཚུལ། བཅོས་མའི་སྤྱོད་པ་བཤད་པ། གནས་ལུགས་ཉིད་བརྗོད་པ། ནང་དུ་བཞག་པར་གདམས་པ། སྤྲོས་པ་བཅད་པས་ས་ལམ་རྫོགས་པའི་ཚུལ་ལོ།
།
རྣལ་འབྱོར་དབང་ཕྱུག་ཆེན་པོ་མདའ་བསྣུན་གྱི། །
ཞལ་གྱི་གདམས་པ་བརྒྱད་ཅུའི་ཚིགས་བཅད་འདི། །
རང་བྱུང་རྡོ་རྗེས་དོན་བསྡུའི་འགྲོལ་བྱས་པས། །
འགྲོ་ཀུན་གཉུག་མའི་དོན་མཆོག་མངོན་གྱུར་ཅིག །
རྣལ་འབྱོར་གྱི་དབང་ཕྱུག་དཔལ་ས་ར་ཧ་པ་ལ་ཕྱག་འཚལ་ལོ། །
སྙིང་པོའི་དོན་གླུར་བླངས་པ་འདི་ལ་སྤྱི་དོན་གཉིས་ཏེ། མཚན་གྱི་དོན་དང༌། གཞུང་དོན་དྲི་མ་མེད་པ་བསྟན་པའོ། །འདི་ལ་གསུམ། མ་རྟོགས་པའི་གྲུབ་མཐའ་དགག་པ་དང༌། རང་གི་གཞུང་ཉམས་སུ་བླང་བྱ་ཁྱད་པར་ཅན་དང༌། རྟོགས་ཤིང་གྲོལ་བའི་འབྲས་བུ་བསྟན་པའོ། །ཐོག་མ་ལ་གསུམ་སྟེ། ལོག་པར་རྟོགས་པའི་མུ་སྟེགས་པ་དགག་པ་དང༌། ཕྱོགས་རྟོགས་ཉན་རང་གི་ཐེག་པ་དགག་པ་དང༌། ལམ་ལ་ཞེན་པའི་རྒྱུད་སྡེ་དགག་པའོ། །མུ་སྟེགས་པ་དགག་པ་ལའང་གཉིས། རང་གི་གཞུང་ལུགས་བསྟན་པ་དང༌། དེ་ལ་བརྒལ་བའོ། །དང་པོ་ལ་བཞི་སྟེ། ཚངས་པའི་གཞུང་ལུགས་དང༌། དབང་ཕྱུག་དང༌། ཁྱབ་འཇུག་དང༌། འཇིགས་བྱེད་ཀྱི་གཞུང་ལུགས་དང་བཞིའོ། །བརྒལ་བ་ལ་གཉིས། སྤྱིར་བརྒལ་བ་དང༌། ཐར་པའི་ལམ་མེད་པར་བསྟན་པའོ། །ཉན་རང་གི་ཐེག་པ་ལ་གཉིས། བསླབ་པའི་གཞི་ཚུལ་ཁྲིམས་དང༌། ཐོས་པ་དང་བསམ་གཏན་ལ་ཞེན་པ་སྤང་བའོ། །ལམ་ལ་ཞེན་པའི་རྒྱུད་སྡེ་དགག་པ་ལའང་བཞི། བསྐྱེད་རྫོགས་ཀྱི་ཞེན་པ་དགག་པ་དང༌། དེ་ལས་གཞན་པའང་དགག་པ་དང༌། ལུས་ངག་གི་བྱ་བ་དང༌། སྙིང་རྗེ་ཡོད་མེད་ཀྱི་མཐའ་འགོག་པའོ། །གང་གི་གཞུང་ལུགས་ཉམས་སུ་བླང་བྱ་ཁྱད་པར་ཅན་བསྟན་པ་ལ་གསུམ་སྟེ། མདོར་བསྟན་པ་དང༌། རྒྱས་པར་བཤད་པ་དང༌། མཇུག་བསྡུ་བའོ། །རྒྱས་པར་བཤད་པ་ལ་བཞི། ཉམས་སུ་བླང་བྱ་དངོས་དང༌། ཉམས་དང་རྟོགས་པ་སྐྱེ་ཐབས་དང༌། ཞེན་པ་མཐའ་དགག་པ་དང༌། ནན་ཏན་དུ་ལམ་དང་འབྲས་བུའི་དོན་བཤད་པའོ། །དང་པོ་ལ་བཞི། འཇུག་པར་བྱ་བའི་གཞི་བརྗོད་པ་དང༌། ཐུན་མོང་གི་ཐབས་དང༌། ཐུན་མོང་མ་ཡིན་པའི་ཐབས་དང༌། ཚིག་གི་རྣམ་གྲངས་དུ་མས་བསྟན་པའོ། །ཐོག་མ་ལ་དྲུགསྔ་མ་མཆོག་ལ་ཡིད་ཆེས་པའི་ཡོན་ཏན་དང༌། དམན་པའི་བླ་མས་དོན་མཚོན་མི་ནུས་པ་དང༌། འཁོར་བར་བདག་འཛིན་མ་སྤངས་ན་དོན་མི་རྟོགས་པ་དང༌། དོན་ལ་སྲིད་ཞིའི་མཐའ་དགག་པ་དང༌། མི་ལུས་ལ་བརྟེན་ནས་དོན་རྫོགས་པར་བྱ་བ་དང༌། དེ་དག་ཀྱང་ཡིད་ཀྱི་དྲི་མ་དང་བྲལ་བར་བྱ་བའོ། །གཉིས་པ་ཐུན་མོང་གི་ཐབས་ལ་གཉིས། གསང་སྔགས་ཀྱི་ལམ་དང༌། དེ་ལ་བརྟེན་པའི་ཡན་ལག་གོ །ཐོག་མ་ལ་བཞི། ཕྱི་ནང་གི་ཚོགས་ཀྱི་འཁོར་ལོ་དང༌། རླུང་སེམས་ཀྱི་གནད་བཅིང་བ་དང༌། གཉིས་སྣང་དེ་བཞིན་ཉིད་དུ་བཤྲེ་བ་དང༌། དེ་ལ་གནས་པ་ལྷན་ཅིག་སྐྱེས་པའི་ལུས་ཉིད་དུ་བསྟན་པའོ། །འོག་མ་ལ་བཞི། མི་རྟོག་པ་གནས་པའི་ཐབས་དང༌། གསལ་ལ་འཛིན་མེད་ཀྱི་དོན་བསྟན་པ་དང༌། བློ་ཆུང་ཉམས་ཀྱིས་སླུ་བ་དང༌། སྐྱོན་དེ་བསལ་བའི་ཐབས། དེ་ལའང་བཞི། གསལ་སྡོང་གི་ཞེན་པ་སྤངས་བ་དང༌། ཐབས་ཀྱི་ཞེན་པ་སྤངས་པ་དང༌། གཉུག་མའི་དོན་བརྡས་མཚོན་པ་དང༌། དེ་ལ་བརྟེན་ནས་བདག་ཅི་ལྟར་ཐོབ་པའོ། །གསུམ་པ་ཐུན་མོང་མ་ཡིན་པའི་ཐབས་ལ་གཉིས། སེམས་རྟོགས་པར་བྱ་བ་དང༌། རླུང་གྲོལ་བར་བྱ་བའོ། །དང་པོ་ལ་གསུམ། སེམས་ཉིད་ཀུན་འབྱུང་གི་ནོར་བུ་ལྟར་བསྟན་པ་དང༌། སེམས་གྲོལ་ན་གཞན་གྲོལ་བ་དང༌། ཡིད་ཀྱི་འགྱུ་བ་རང་དག་པར་བྱའོ། །གཉིས་པ་ལ་གཉིས། ནམ་མཁའི་རླུང་བཅིང་བ་དང༌། སྦྱོར་བ་བཞི་གནས་གཅིག་ཏུ་ཞུགས་པས་དོན་མཐོང་བའོ། །བཞི་པ་ཚིག་གི་རྣམ་གྲངས་དུ་མས་བསྟན་པ་ལ་བདུན། རྟོག་དཔྱོད་ཀྱི་གྲུབ་མཐའ་དང་བྲལ་བར་བསྟན་པ་དང༌། རྩོལ་བསྒྲུབ་དང་བྲལ་བས་དོན་མཐོང་བ་དང༌། མཁས་པ་དང་བླུན་པོའི་འཆིང་གྲོལ་གྱི་ཁྱད་པར་དང༌། དེ་དཔེའི་སྒོ་ནས་རྟོགས་པར་བྱ་བ་དང༌། དབང་ཤེས་ལ་སོགས་ཡུལ་ཡུལ་ཅན་དེ་རྟོགས་པ་ལས་ལྷག་པའི་དོན་མེད་པ་དང༌། ཐབས་རྩ་རླུང་ལ་མཆོག་ཏུ་འཛིན་པ་སྤངས་བ་དང༌། ལྷན་ཅིག་སྐྱེས་པ་དེ་རྟོགས་པས་འཆིང་བ་ལས་གྲོལ་བའོ། །
སྤྱི་དོན་གཉིས་པ་ཉམས་དང་རྟོགས་པ་བསྐྱང་ཐབས་ལ་གཉིས། རྟོགས་པ་ཤར་བ་དེ་གནས་ལ་སོགས་པའི་རྩོལ་བ་དང་བྲལ་བར་བསྟན་པ་དང༌། དེ་བསྐྱངས་པས་བསྟན་པའི་ཚུལ་ལོ། །དང་པོ་ལ་གཉིས། གཞན་བགྲོད་མི་དགོས་པ་དང༌། བསྐྱངས་པའོ། །ཐོག་མ་ལ་གསུམ་ལས། བདག་མེད་རྟོགས་པས་མཐོ་དམན་མེད་པའི་དོན་དང༌། ཕྱིའི་གནས་ཀྱི་དོན་མེད་པ་དང༌། ཁྱད་པར་དུ་འཕགས་པའི་གནས་བཤད་པའོ། །འོག་མ་ལ་བཞི། འཁོར་བའི་རྩ་བ་ཉམས་པས་འཆིང་བའི་ཚུལ་དང༌། དོན་ཚིག་གིས་མཚོན་པར་དཀའ་བ་དང༌། བདག་མེད་ལ་བསམ་གཏན་གྱི་དོན་མེད་པ་དང༌། མཐའ་བྲལ་གྱི་དོན་བླ་མ་ལ་བརྟེན་ནས་རྟོགས་པའོ། །དེ་བསྐྱངས་པས་བསྟན་པའི་ཚུལ་ལའང་གསུམ། ཐམས་ཅད་དོན་ལས་མ་འདས་པ་དང༌། བླ་མ་ལས་རྙེད་པའི་དོན་དང༌། ཡེ་ཤེས་ཀྱི་ལུས་རྙེད་པའོ། །བར་པ་ལ་གསུམ། ཚིག་ལ་ཞེན་པ་ལ་དོན་མེད་ཡིན་པ་དང༌། ཚད་མས་གོ་བར་བྱ་བ་དང༌། ཁྱད་པར་གྱི་མཉམ་པར་བཞག་ཐབས་བསྟན་པའོ། །འོག་མ་ལ་གསུམ། བླ་མས་ངེས་པར་རྙེད་པ་དང༌། དཔེ་དང་བྲལ་བར་རྟོགས་པས་སྐྱེ་འགག་ལས་གྲོལ་བ་དང༌། གཉུག་མས་བརྩན་ས་ཟིན་པར་བསྟན་པའོ། །
སྤྱི་དོན་གསུམ་པ་ཞེན་པ་མཐའ་དག་དགག་པ་ལ་གཉིས། མདོར་བསྟན་པ་དང༌། རྒྱས་པར་བཤད་པའོ། །དང་པོ་ལ་གསུམ། ཐེག་པ་གསུམ་གྱི་ཞེ་འདོད་དགག་པ་དང༌། ཐ་སྙད་ཀྱི་དྲི་མ་མེད་པར། མདོ་རྒྱུད་ཀྱི་ལྟ་སྤྱོད་དུ་འཛིན་པ་དགག་པའོ། །རྒྱས་པར་བཤད་པ་ལ་ལྔ། དཔེ་བཞིས་ཐེག་པའི་ཞེན་པ་དགག་པ་དང༌། དཔེ་གསུམ་གྱི་ཡུལ་གྱི་འཆིང་བ་སྤངས་བ་དང༌། དེ་བཞིས་བདེན་མེད་ཐུག་ཕྲད་དུ་ཉམས་སུ་བླང་བ་དང༌། དཔེ་གཉིས་ཞི་གནས་དང་ལྷག་མཐོང་དབྱེ་བ་དང༌། དཔེ་གཉིས་ཀྱིས་གཞན་དོན་དུ་འགྱུར་མི་འགྱུར་བསྟན་པའོ། །དང་པོ་ལ་དྲུགཡུལ་གྱི་སྐྱོན་དང་བྲལ་བ། ཉོན་མོངས་གཉེན་པོར་རྟོགས་པས་དོན་མཐོང་བ། རླུང་སེམས་ཀྱི་ཞེན་པ་བཅིང་བ། བསྟན་བཅོས་ཀྱི་དོན་ལ་སྒྲིབ་པ། དེ་ཉིད་བསྟན་པས་བཅོས་སུ་མེད་པ་དང༌། མཚོན་པར་བྲལ་ཡང་བརྡས་བསྟན་པའོ། །གཉིས་པ་ལ་གསུམ་སྟེ། ཡུལ་སྣང་མཐའ་དག་རིགས་གཅིག་ཏུ་བསྡུ་བ། གཉིས་འཛིན་གྱི་འཆིང་བ་བཅད་པ། གཟུགས་སོགས་ཆོས་ཉིད་དུ་བཤྲེ་བའོ། །གསུམ་པ་ལ་བཞི། ཐམས་ཅད་སེམས་སུ་བསྟན་པ་དང༌། སེམས་ཀྱང་བདེན་མེད་དུ་བསྟན་པ་དང༌། བདེན་མེད་ཡུལ་དང་དབྱེར་མེད་པ་དང༌། ཡུལ་ཆོས་ཉིད་ཀྱིས་ཟད་པར་བྱ་བའོ། །བཞི་པ་ལ་གཉིས། ཉམས་ཀྱིས་འཁོར་བར་མི་འགྲོ་བ་དང༌། ཉམས་རྟོགས་ཁྱད་པར་དབྱེ་བའོ། །ལྔ་པ་ལ་གསུམ། འཁྲུལ་སྣང་ཟད་པས་གཞན་དོན་འབྱུང་ཚུལ། མ་ཟད་པས་བསམ་དུ་མི་རུང་པ་དང༌། གཞན་དོན་ལ་དགོངས་པར་མཛད་པའོ། །
སྤྱི་དོན་བཞི་པ་ནན་ཏན་དུ་ལམ་དང་འབྲས་བུའི་དོན་བཤད་པ་ལ་གསུམ། རྟོགས་པ་ཤར་བར་མཚོན་པ་རང་སར་དག་པ་དང༌། ཐབས་ཟབ་མོའི་ཆ་རྣམས་ལ་ཞེན་པ་སྤང་བ་དང༌། སྤང་བྱ་རང་དག་པར་བསྟན་པའོ། །དང་པོ་ལ་གཉིས། བཞག་ཐབས་ཀྱི་མན་ངག་དང༌། དོན་དམ་པའི་ཡུལ་མཚོན་པའོ། །དང་པོ་ལ་གསུམ། བདེ་སྟོང་དབྱེར་མེད་དུ་བཞག་པ། སེམས་ཆོས་ཉིད་དུ་བཞག་པ། བདག་གཞན་གཉིས་མེད་དུ་བཞག་པའོ། །གཉིས་པ་ལ་བདུན། ལྷན་ཅིག་ཉིད་ཡིན་པའི་ཚུལ་དང༌། དེ་རྟོགས་ན་བསམ་གཏན་དམ་པ་ཡིན་པ་དང༌། ཆོས་ཐམས་ཅད་ཀྱི་རྩ་བ་བདེན་མེད་དུ་བསྟན་པ་དང༌། བདག་མེད་གཅིག་ཏུ་སྤྱད་པ་དང༌། སྣང་བའི་དཔེ་དང༌། འཛིན་པ་ཉམས་པས་དོན་མཐོང་བ་དང༌། ཐམས་ཅད་དཔེ་དང་བྲལ་བར་བསྟན་པའོ། །ཟབ་མོའི་ཞེན་པ་སྤང་བ་ལ་གསུམ། རྐྱེན་གྱི་ཆ་དང༌། ཐབས་ཀྱི་ཆ་དང༌། ཀུན་རྫོབ་ལ་དོན་དམ་གྱིས་རྒྱས་གདབ་པའོ། །དང་པོ་ལ་གཉིས། དཔེས་མཚོན་པ་དང༌། དོན་ལྷན་ཅིག་སྐྱེས་པའོ། །གཉིས་པ་ལ་བདུན། ཀུན་རྫོབ་ཡི་གེའི་རང་བཞིན་དུ་བཤད་པ། དེ་རྟོགས་པས་བཅུ་བཞིའི་ས་ལ་གནས་པ་དང༌། བསྒྲུབ་ཡིག་བཞི་རྟོགས་པར་བྱ་བ་དང༌། དབང་གསུམ་པས་དོན་གྱི་ཡེ་ཤེས་མི་རྟོགས་པ་དང༌། ཁམས་གསུམ་དུ་དེ་ལས་གཞན་པའི་ཐབས་མེད་པ་དང༌། སྐྱེ་མེད་ཀྱིས་རྒྱས་ཐེབས་ན་མཐོང་བར་འགྱུར་བ་དང༌། བདག་གཞན་གཉིས་མེད་ལས་བྱུང་བའི་ལྷན་ཅིག་སྐྱེས་པ་བསྟན་པའོ། །གསུམ་པ་ལ་ལྔ། སྒྲིབ་པ་འཇོམས་པ་ཟླ་བའི་དཔེ་དང༌། སྣང་བ་ལས་གྲོལ་བ་ཉི་མའི་དཔེ་དང༌། ཐ་མལ་གྱི་ཤེས་པ་ཆོས་ཉིད་ཡིན་པ་དང༌། དྲན་པ་དང་དྲན་མེད་དབྱེར་མེད་བཞག་པ་དང༌། ཡུལ་སྣང་རང་སར་གྲོལ་བའོ། །སྤང་བྱ་རང་དག་པར་བསྟན་པ་ལ་གཉིས། བསྒོམ་བྱ་བསྒོམ་བྱེད་ཀྱི་མཐའ་དགག་པ་དང༌། གནས་དང་རྩོལ་བའི་མཐའ་དགག་པའོ། །ཐོག་མ་ལ་གཉིས། འཁོར་བ་ལས་གཞན་པའི་མྱ་ངན་ལས་འདས་པ་མེད་པ་དང༌། དམིགས་མེད་སྟོང་ཉིད་ཀྱི་དོན་བཤད་པའོ། །འོག་མ་ལ་གཉིས། ཡིད་ཀྱི་དྲི་མ་ལས་འདས་པ་དང༌། གནས་ཀྱི་མཐའ་དགག་པའོ། །མཇུག་བསྡུ་བ་ལ་གཉིས། མི་རྟོག་པ་འཆིང་བྱེད་ཀྱི་ཐ་སྙད་བྲལ་བར་བསྡུ་བ་དང༌། བདག་གཞན་གཉིས་མེད་དུ་རྟོགས་པས་དྲི་མ་མེད་པའི་འབྲས་བུ་ཡིན་པར་གདམས་པའོ། །
རྟོགས་ཤིང་གྲོལ་བའི་འབྲས་བུ་བསྟན་པ་ལའང་གཉིས་ཏེ། ཐེག་ཆེན་གྱི་འབྲས་བུ་དངོས་དང༌། དེ་ལ་གདམས་པའི་ཚུལ་ལོ། །དང་པོ་ལ་བཞི། འཁོར་འདས་གཉིས་མེད་ཀྱི་འབྲས་བུ་དང༌། སྣང་སྟོང་ཟུང་འཇུག་ལས་སྐུ་བཞིའི་འབྲས་བུ་དང༌། སྙིང་རྗེས་མ་ཟིན་ན་འབྲས་བུ་དམན་པར་འགྱུར་བ་དང༌། གཉིས་མེད་མངོན་དུ་བྱས་པས་འཁོར་འདས་ལས་གྲོལ་བའོ། །གཉིས་པ་ལ་གཉིས། ཕྱི་ལྟར་དཔེས་གདམས་པ་དང༌། ནང་ལྟར་བདག་སྤང་བར་གདམས་པའོ། །སྙིང་པོའི་དོན་གླུར་བླངས་པའི་བསྡུས་དོན་རང་བྱུང་རྡོ་རྗེ་ཞེས་བྱ་བས་སྦྱར་བ་རྫོགས་སོ།། །།
